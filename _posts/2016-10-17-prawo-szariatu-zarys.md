---
layout: post
category: article
published: true
title: Prawo Szariatu - zarys
---
Poniższy artykuł prezentuje rys dawnego prawa szariatu, stosowanego za czasów imperium muzułmańskiego. Było uważane za prawo boskie, które zostało objawione w oddzielnych znakach (_ajat_) i spisane przez Mahometa w Koranie. 
<!--more-->
Prawo pierwotnie było oparte na **Koranie** (głównie sury III/IV/V) oraz **sunnie**, później zostało rozwinięte przez naukę prawa muzułmańskiego _fikh_ (znaczy tyle co „wiedza”/„mądrość”). Przekroczenie prawa niesie ze sobą sankcje religijne. Sam prorok Mahometa przywiązywał wielką wagę do przepisów prawnych (większość Koranu jest poświęcona właśnie temu zagadnieniu). Po śmierci proroka prawo było wciąż rozwijane i systematyzowane.    
Za czasów Mahometa i po jego śmierci, gdy władze przejęli „kalifowie sprawiedliwi” w dziedzinie prawa nie zaszły większe zmiany. Trzymano się zasad prawodawstwa stworzonych przez Mahometa.       
Dopiero kiedy do władzy doszła dynastia Omajadów i powstało wielkie imperium arabko-muzułmańskie, zaczęła się rozwijać nauka prawa muzułmańskiego, która miała na celu ujednolicenie system sprawiedliwości w całym, wielokulturowym imperium.    
Prawnicy muzułmańsci byli (względnie) niezależni od władzy politycznej, dlatego też prawo przetrwało wszelkie zawieruchy i stało się spoiwem w podzielonym politycznie i ideologicznie świecie islamu. Jednak dopiero za czasów następnej dynastii – Abbasydów, został stworzony jednolity system prawa sunnickiego.   
Prawo różniło się w zależności od szkoły, ale w te kwestie nie będę wchodzić. Pozostaniemy przy głównym rdzeniu.      

## Szariat
Podstawą prawa jest interes społeczny. **Dobro grupy jest nadrzędne względem dobra jednostki.** Związane jest to z przypisywaną prorokowi wypowiedzią: _najlepszym z ludzi jest ten, który najbardziej służy innym ludziom._    

Prawo szariatu, według sunnizmu dzieli się na:    
1. Obowiązki odnoszące się do kultu   
2. Fakty prawne (działania, transakcje)    
3. Sankcje prawne    

Poza tym mamy jeszcze czyny ludzkie, które dzielą się na 5 kategorii:    
1. Istotne obowiązki, którym wypełnianie jest nagradzane, a zaniedbanie karane   
2. Obowiązki zalecane, których wypełnienie jest nagradzane, a zaniedbanie nie jest karane    
3. Czyny obojętne    
4. Czyny mało chwalebne, ale nie zakazane    
5. Uczynki zabronione i karane    

### 1. Prawo regulujące obrzędy religijne:
Na przepisy rytualne w islamie składa się pięć filarów.

**Wyznanie wiary (szahada)**    
„Nie ma bóstwa oprócz Allaha, a Mohamed jest posłańcem Boga” - przez wypowiedzenie tej formuły zostaje się muzułmaninem. Powinno się ją wypowiadać we wszystkich ważnych okolicznościach.    
W szerszym znaczeniu może ono być świadectwem składanym przez muzułmanina, który walczy za wiarę i ginie. Staje się wtedy „świadkiem” - _szahid_ – męczennikiem.    

**Modlitwa (salad)**    
Rytuał polega na pokłonach z równoczesnym odmawianiem formuł, modlitw czy wersetów Koranu.     
O modlitwie wspominają już pierwsze „objawienia” koraniczne, ale dopiero po hidżry została ustalona jej aktualna forma. W okresie mekkańskim (pierwszy okres działalności Mahometa, drugi okres medyński przypada na czas po opuszczeniu Mekki (hidżra) ze względu na prześladowania) najważniejsza była wiara w Allaha, odrzucenie innych bogów oraz recytacja Koranu.      
Według przepisów muzułmanin powinien odmawiać modlitwę pięć razy dziennie (o świcie, w południe, po południu, o zachodzie słońca, w nocy). Pięć modlitw nie było nakazem proroka. Nie wiadomo kiedy sformułowano ten przepis.      
Ten, kto pomija modlitwę jest uważana za niewiernego (kafir), ale chorzy są zwolnieni z modlitwy.     
Przed modlitwą muzułmanin musi się oczyścić (inaczej modlitwa jest nieważna). W islamie rozróżnione są dwa stany nieczystości: mniejsza i całkowita.     
Nieczystość mniejsza jest związana z dotykaniem nieczystego przedmiotu, albo zaspokajaniem potrzeb naturalnych. Oczyszczanie następuje przez umycie twarzy, rąk aż do łokci, oraz przejechanie prawą dłonią po głowie, oraz umycie nóg. Jeśli brakuje wody, można zastąpić ją piaskiem.     
Nieczystość całkowitą powoduje seks, polucja nocna, menstruacja i poród. W tym przypadku należy dokładnie umyć całe ciało w wodzie.   

**Jałmużna (zakat)**    
Jałmużna stanowi oczyszczenie (słowo _zakat_ właśnie to oznacza) z „nieczystych” dóbr świata doczesnego. Można korzystać z dóbr materialnych, ale powinno się je oczyścić przekazując cześć Allahowi – czyli współbraciom (biednym, zadłużonym, podróżnym, udającym się na „wojnę świętą”).        
Obowiązek jałmużny przypada na każdego zdrowego muzułmanina posiadającego jakiś majątek albo określony dochód roczny. Minimum dochodu, od jakiego przypada jałmużna było ściśle określone. Z czasem _zakat_ stracił charakter „miłosiernej ofiary”, a stał się zwykłym podatkiem, który miał wspierać najuboższych.     
Istniał jeszcze drugi rodzaj jałmużny – _sadaka_, która była dobrowolną ofiarą. Najpopularniejsza jej formą było przekazanie jakiejś nieruchomości na utrzymanie „pobożnych fundacji” lub budowę instytucji użyteczności publicznej, jak meczety, szkoły, szpitale itp.  

> Koran II:178: (...) łoży pieniądze z czystej miłości do Niego na swych krewnych i sieroty, i potrzebujących, jak i dla tych, co w podróży i którzy proszą o jałmużnę, oraz na cele wykupienia jeńców.    

**Post (saum)**    
Post przypada na miesiąc ramadan i obowiązuje wszystkich poza ludźmi starymi, chorymi, kobietami w ciąży i karmiącymi, podróżnymi czy osobami wykonującymi ciężką pracę fizyczną (ale obowiązuje ich rekompensata w postaci jałmużny). Ten, kto nie wypełnia obowiązku postu, uznany jest za niewiernego. Jeśli ktoś bez przyczyny zwalnia się z postu, może zostać uwięziony.    
Każdego dnia przed świtem należy sformułować intencję postu. Nie wolno jeść, pić, palić, a ponadto upuszczać krwi, stawiać baniek, czy poddawać się podnieceniu seksualnemu. Post trwa każdego dnia miesiąca od wschodu do zachodu słońca. Po zachodzie można zjeść lekki posiłek i pomodlić się.       
Koniec postu jest uczczony wielkim świętem „przerwania postu”. Przed główną modlitwą należy złożyć „jałmużnę przerwania postu”, albo pięć racji pożywienia dla każdego członka rodziny.     

**Pielgrzymka do Mekki (hadżdż)**     
Każdy muzułmanin raz w życiu powinien odbyć pielgrzymkę do Mekki, ale w przeciwieństwie do poprzednich zasad, tego obowiązku można nie dopełnić. Usprawiedliwieniem może być brak pieniędzy, niebezpieczeństwo na drogach (dawniej napady beduinów, złodziei itp.), problemy zdrowotne. Umysłowo chorzy i kobiety nie muszą odbywać pielgrzymki, chyba, że mają kogoś, kto im będzie towarzyszył. Można wynająć kogoś, kto odbędzie pielgrzymkę za danego muzułmanina.     
Mekkańska arystokracja czerpała wielkie korzyści ze świątyni Al Kaby, w której znajdowały się ośrodki kultu wielu popularnych bóstw (pielgrzymki do niej były częścią tradycji przedmuzułmańskiej).     

### 2. Prawo cywilne
W prawie cywilnym możemy rozróżnić trzy główne działy: sprawy osobowe, sprawy rodzinne, sprawy majątkowe i dziedziczenia.     
Prawo regulowało relacje między muzułmanami, a innymi wyznaniami (określani jako „podopieczni” _zimmi_). Głównie chodziło o chrześcijan i Żydów, których nazywano „Ludźmi Księgi”. Mogli oni zachować pewną autonomie swojej wspólnoty i obrzędy, ale podpadali pod cześć przepisów prawnych, takich jak np. podatek.     
Prawo spadkowe było bardzo rygorystyczne. **Nie funkcjonowało w nim prawo testamentowe.** Dziedzicem zawsze jest potomek zmarłego, albo jego najbliższa rodzina.**Prawo nie zezwalało na obciążenie dziedzica długami zmarłego, które przekraczały wartość pozostawionego majątku.**           
Według Koranu sieroty powinny być dobrze traktowane. Ten, kto zarządza majątkiem sieroty do czasu uzyskania pełnoletności nie może w żaden sposób pomniejszych tego majątku. Było to karalne.
**Niewolnictwo było akceptowane przez islam, ale teksty Koranu zachęcały do wyzwalania niewolników**, za co muzułmanin miał mieć specjalne przywileje po śmierci. Wyzwolenie niewolnika było m. in. rekompensatą za niedopełnienie niektórych obowiązków religijnych.      
**Nakaz obrzezania dzieci nie widnieje w Koranie.** Był to zwyczaj praktykowany na niektórych terenach przed islamem.       

**Kobiety**   
Prawo muzułmańskie nieco poprawiało sytuacje kobiet w porównaniu z dawnymi zwyczajami arabskimi. Prawo zabrania zabijania dzieci ze względu na płeć czy z powodu biedy. **Koran ostro potępiał staroarabski zwyczaj zakopywania niemowląt-dziewczynek**(by pozbyć się ich nadwyżki).     
**Prawo dopuszcza poligamie, która pozwala posiadać cztery żony (obok nałożnic)**, ale tylko, jeśli mężczyzna jest w stanie zapewnić im wszystko, czego potrzebują. Nie wolno muzułmaninowi poślubić krewnej. **Żona nie ma obowiązku wnosić posagu. Koran za to wspomina o darze dla narzeczonej (_mahar_), który miał być jej materialnym zabezpieczeniem w przypadku rozwodu.** Jednak przepis szybko wyszedł z użycia, ponieważ mało którego mężczyznę było na to stać, a niemogące pracować zarobkowo kobiety były obciążeniem dla rodziny, dlatego chciano je jak najszybciej wydać za mąż i ojciec rezygnować z przywileju córek.    
Według prawa wdowa może ponownie wyjść za mąż po upływie czterech miesięcy i dziesięciu dni od śmierci jej męża. Podobnie kobieta rozwiedziona może ponownie wyjść za mąż po upływie trzech miesięcy.     
**Mężczyzna może zerwać małżeństwo w każdej chwili, ale ma pozostawić żonie „dożywocie” czyli utrzymanie.** Niestety porzuconym kobietom ciężko było je egzekwować, jeśli nie miały wsparcia od męskiego krewnego, który reprezentowałby ich interesy. **Kobieta rozwieść może się tylko wtedy, gdy zezwoli jej na to jej ojciec lub inny męski krewny.** Mężczyzna nie mógł rozwieść się z kobietą ciężarną, musiał poczekać do narodzin dziecka. Kobieta natomiast jest zobowiązania do karmienia dziecka przez dwa lata (przez ten czas, mimo rozwodu mężczyzna ma ją utrzymywać i nie może wejść w nowy związek).       

### 3. Prawo karne 
Muzułmańskie szkoły prawne nie stworzyły osobnego, samodzielnego systemu prawa karnego. W Koranie i sunnie nie ma wiele przepisów karnych. Jednak na podstawie fragmentarycznych zaleceń w tej dziedzinie (nazywanych „granice Allaha” _hadud Allah_) i późniejszej praktyki, powstał zespół norm prawa karnego.    
**Kary były indywidualizowane, nie było dowolności kary, ani nie wolno było stosować tortur.**    

Kategorie przestępstw:        
Zbrodnie związane z przelewaniem krwi    
Przestępstwa przeciw Allahowi (typu apostazja, bluźnierstwo)    
Przestępstwa przeciw porządkowi społecznemu (cudzołóstwo, kradzież, rozbój, picie wina)    
Lekkie przestępstwa przeciw porządkowi    

Najcięższymi karami była kara śmierci, biczowanie, kamieniowanie. Za mniejsze przestępstwa _Kadi_ (sędzia) wymierzał kary wedle swojego uznania (jak chłosta, kara pieniężna, więzienie). Jednolity system wymierzanie kary przez _Kadiego_ został wypracowany później.     

**W Koranie pojawia się prawo odwetu i prawo okupu za zabójstwo**(które pochodzą jeszcze z okresu przed islamem). Jednocześnie w Koranie pojawia się również zalecenie, aby przebaczać winnemu i nie żądać zemsty.     
Mówi o tym sura II:178: "Prawo odwetu wam przepisane za morderstwo: człowiek wolny za człowieka wolnego, niewolnik za niewolnika, kobieta za kobietę". Choć dalej wersety zachęcają do poniechania krwawej kary na rzecz pieniężnej rekompensaty: „Temu, komu udzielone zostanie odpuszczenie przez jego zranionego brata, załatwienie sprawy, odpłacenia krwi dokonane będzie sprawiedliwie, a zabójca zapłaci stosowne odszkodowanie” . Jednak, jeśli zabójca jest recydywistą wtedy przestępca ponosi kare śmierci.    
**Prawo dzieli zabójstwa na umyślne i nieumyślne.** W przypadku zabójstwa przypadkowego nie wolno zastosować prawa odwetu, tylko zastępuje się je karą pieniężną – _dija_. Winowajca również jest zobowiązany wyzwolić jednego niewolnika (lub kupić i wyzwolić, jeśli żadnego nie miał). Ten przepis dotyczył zarówno przypadkowego zabójstwa muzułmanina, jak i przedstawiciela innej wiary (z zaprzyjaźnionego narodu). W przypadku spowodowania nieumyślnej śmierci muzułmanina z narodu wrogiego – karą było tylko wyzwolenie niewolnika.     
**Kara śmierci poprzez ukamienowanie za cudzołóstwo nie jest nakazem Koranu.** Ten przepis pojawił się później. W Koranie kara za cudzołóstwo to sto batów dla każdego z winnych, a dla kobiety dodatkowo zamknięcie na zawsze.      
**W przypadku kradzieży przepisową karą koraniczną jest ucięcie dłoni, zarówno mężczyźnie, jak i kobiecie.**   
Lichwa jest zabroniona.    
**Za czasów proroka picie wina było dozwolona**, choć w pierwszym okresie sur mekkańskich przestrzega się przed pijaństwem, które prowadzi do nieprzestrzegania rytuałów. W surach medyńskich picie wina jest już zakazane.    
Zakazy pokarmowe pojawiają się w surze V. Nie wolno jeść mięsa wieprzowego, zwierząt padłych, krwi, zwierząt zaduszonych, zabitych przypadkowo, złożonych na ofiarę innym bogom.    

Na podstawie:    
Józef Bielawski, _Islam_, Warszawa.
