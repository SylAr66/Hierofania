---
layout: post
category: article
published: false
title: 'Żydzi w średniowieczu: magicy, lekarze, mordercy'
---
Już w starożytności przypisywano wiedzę tajemną między innymi Salomonowi, Mojżeszowi i Miriam. Pogląd ten był tak popularny, że Orygenes zmuszony był bronić przed tym oskarżeniem Chrystusa, któremu zarzucano, że korzystał z magii.   
<!--more-->
> Cudów, powiada, których rzekomo dokonał [Jezus], dokonał dzięki znajomości magii, a zdając sobie sprawę z tego, że w przyszłości znajdą się inni ludzie, którzy zdobywszy te same umiejętności będą dokonywać podobnych uczynków i będą się chełpić, że czynią to z mocy Bożej, wypędza ich ze swego państwa.    

## Źydzi jako magowie
W VI w. Leonitus z Bizancjum w dyspucie obwiniał Żydów o związki z tymi samymi demonami, które służyły Salomonowi. W _Historia scholastica_ Petrus Comestor przypisywał wszystkie magiczne księgi Salomonowi. W IX w. w Bizancjum Żyd konwertyta musiał wyrzec się „wszelkich ich czarów, inkarnacji, zabiegów magicznych, wróżb, amuletów i filakteriów”.   
Synod w Worcester (Anglia) w 1240 r. zarządził, że ten, kto zasięga rady i wiadomości u Żydów dotyczących swojego postępowania powinien być ukarany.Co warto mocno podkreślić, znajomość czarów nie były cechą wybranych Żydów, ale narodu jako całości.         

> Kiedy znajdzie się magików, mężczyzn i kobiety, oraz takich, którzy zasięgają u Żydów rady i wiadomości co do swego życia i postępowania, należy ich przyprowadzić do biskupa żeby ich ukarał.   

Jednak krążąca opinia nie pociągała za sobą oficjalnych konsekwencji prawnych, jakie na przykład, w późniejszym czasie spotykały kobiety oskarżone o czary. Spośród tysięcy udokumentowanych procesów czarownic, obejmujących kilka stuleci, jest jeden przypadek żydówki z 1669 r., która ostatecznie została uniewinniona.
 
## Mord rytualny
Morderstwa popełnione w celach magicznych, podpalenia, trucicielstwo (zatruwanie studni) nie są oskarżeniami przypisywanymi wyłącznie Żydom. Można się z nimi spotkać praktycznie wszędzie. Legendy o eliksirach, maściach wyrabianych z ludzkich szczątków znane były w wielu miejscach, a czarownicy biegle opanowali sztukę ich przyrządzania. Rytualne zabójstwo wydaje się wprost uniwersalnym zarzutem przypisywanym wyizolowanej grupie. Sami chrześcijanie byli oskarżani o rytualne morderstwa niemowląt, zatruwanie studni, podpalenia. Podobne oskarżenia kierowane były pod adresem czcicieli Dionizosa.   
**Oskarżenie o mord rytualny odrodziło się pod wpływem wypraw krzyżowych.** Opowieści i plotki pojawiły się w trzech różnych miejscach między 1141 a 1150 rokiem.   
Mord rytualny w swojej ostatecznej formie można określić jako zabicie chrześcijańskiego dziecka w celu pozyskania jego krwi, która potrzebna była do wyroby macy pieczonej z okazji Paschy. W wiejskich rejonach Niemiec i Europy Wschodniej rozpowszechniony był pogląd, iż **kawałek _Judenmatz_ ma władzę gaszenia ognia i zabezpiecza dom od pożaru, chroni dom, ludzi i zwierzęta od piorunów i gradu, odzież zaś od moli itp.**   

Mord rytualny miał wyglądać następująco: Żydzi krzyżowali ofiarę, co miało być szyderstwem z męczeńskiej śmierci Chrystusa, choć nie była to reguła i niekiedy w opowieściach pojawiały się rozmaite tortury.Rytuał miał mieć miejsce w czasie chrześcijańskiego święta Męki Pańskiej albo podczas żydowskiego święta Paschy.   

W średniowieczu pierwszy przypadek oskarżenia o mord rytualny pojawił się **w 1144 r. w miasteczku Norwich**(jakiś czas później w Gloucester i Bristolu). W przeddzień Wielkiego Piątku w lesie odkryto zwłoki chłopca. Ludność oskarżyła natychmiast Żydów o morderstwo. Władze wprawdzie nie dały wiary oskarżeniu, lecz doszło do zamieszek i powstał lokalny kult zmarłego chłopca. Stał się świętym.    
**Kolejne oskarżenia o mordy rytualne pojawiły się w 1171 r. we Francji, w 1147 r. w Niemczech. W Polsce pierwsze oskarżenie pojawiło się w 1756 r. w Jampolu.**   
W źródłach podawane jest około 150 przypadków podobnych oskarżeń, jednak możliwe, że było ich o wiele więcej. Związane z licznymi oskarżeniami zamieszki zmusiły papieża do reakcji, choć dopiero w XIII w. Pierwsza bulla poświęcona w tej kwestii wydana została przez Innocentego III w 1247 r.          
Niekiedy pogłoski o rytualnych morderstwach były wykorzystywane do szantażów. Z bulli Inocentego III z 1273 r. dowiadujemy się o takich sytuacjach.    

**W Bernie w 1294 r. pod pretekstem zamordowania małego chłopca Żydzi zostali wygnani z miasta.** Wydarzenie to dało początek legendzie, która przetrwała dwieście pięćdziesiąt lat, by potem zostać upamiętniona w postaci _Kinderfressenbrunnen_ (studnia dzieciożercy) stojącej do dzisiaj.    

![Kinderfressenbrunnen.JPG]({{site.baseurl}}/img/Kinderfressenbrunnen.JPG)   
*Kinderfressenbrunnen*    

Historie o mordach rytualnych posłużyły również do stworzenia pogłosek dotyczących sekretnego stowarzyszenia żydowskiego, którego przedstawiciele w określonym czasie wybierają odpowiednie miejsce i osobę, która dokona morderstwa. I tak właśnie**w XII w. pojawiły się pierwsze zapowiedzi mitu o Mędrcach Syjonu.**      

Krew pozyskiwana z chrześcijan nie zawsze miała służyć jedynie do wyrobu macy, ale Żydzi potrzebowali jej _ut ex eis sanguinem ad suum remedium elicerent_. Pierwsza taka wzmianka pojawiła się w Fuldzie (Niemcy) w 1235 r. jednak nie została wyjaśniona. W 1267 r. **Tomasz z Cantimpre** wyjaśnia tajemniczy ustęp przytaczając słowa Żydów skierowane do Piłata (Mt 27, 25) wnioskując, iż **wszyscy Żydzi cierpią na hemoroidy lub krwawienie**.**Aby ukrywać te przypadłość potrzebowali krwi chrześcijan jako głównego składnika odpowiednich maści.**    
W 1602 r. nawrócony Żyd Franciszek z Piacenzy ogłosił katalog klasyfikujący „choroby” żydowskie według dwunastu plemion Izraela i według zbrodni popełnionych rzekomo przez te plemiona Jezusowi.      

> Mt 25, 20-25:     
Tymczasem arcykapłani i starsi namówili tłumy, żeby prosiły o Barabasza, a domagały się śmierci Jezusa. Pytał ich namiestnik: «Którego z tych dwóch chcecie, żebym wam uwolnił?» Odpowiedzieli: «Barabasza». Rzekł do nich Piłat: «Cóż więc mam uczynić z Jezusem, którego nazywają Mesjaszem?» Zawołali wszyscy: «Na krzyż z Nim!» Namiestnik odpowiedział: «Cóż właściwie złego uczynił?» Lecz oni jeszcze głośniej krzyczeli: «Na krzyż z Nim!» Piłat widząc, że nic nie osiąga, a wzburzenie raczej wzrasta, wziął wodę i umył ręce wobec tłumu, mówiąc: «Nie jestem winny krwi tego Sprawiedliwego. To wasza rzecz». A cały lud zawołał: «Krew Jego na nas i na dzieci nasze».          

## Truciciele
Na ziemiach polskich w 1267 r. synod Wrocławski zarządził zakaz kupowania przez chrześcijan żywności produkowanej przez Żydów uważając, iż dodają do niego trucizny lub innych plugastw. Popularny przesąd głosił, że Żydzi, zanim sprzedadzą mięso chrześcijanom, karzą siusiać na nie swoim dzieciom lub w jakiś inny sposób czynić je niezdatnym do spożycia. **Wrocław również był drugim miejscem, w którym pojawiły się oskarżenia o zatruwanie studni przez Żydów w 1226 r. Pierwszy raz oskarżenie to pojawiło się w czeskim mieście Opava w 1163 r. Potem w Wiedniu w 1267 r.** Rozkwit oskarżeń o zatruwanie studni nastąpił w XIV w. kiedy to zarzucono współdziałanie Żydów z trędowatymi w celu zniszczenia chrześcijańskiego świata. Oskarżenia o trucicielstwo osiągną swoje apogeum w okresie epidemii czarnej śmierci.   

## Profanacja hostii
Do katalogu domniemanych zbrodni Żydowskich dochodzi również sprawa profanacji hostii. Zbiega się ona w czasie z ustanowieniem na soborze Laterańskim IV doktryny o transsubstancjacji:     

> Jeden jest powszechny Kościół wiernych, poza którym nikt w ogóle nie może być zbawiony. W nim Jezus Chrystus jest jednocześnie kapłanem i ofiarą. Jego ciało i krew prawdziwie zawarte są w sakramencie ołtarza pod postaciami chleba i wina, przeistoczonymi  mocą Bożą: chleb w Ciało, wino w Krew, abyśmy dla dokonania się tajemnicy jedności przyjęli od  Niego to, co On przyjął od nas.    

Hostia w popularnych przesądach i magii już o wiele wcześniej odgrywała ważną rolę, jednak po soborze konsekrowana hostia zaczęła być czczona publicznie, a kapłani podkreślali cielesne przebywanie w niej Jezusa Chrystusa. Żydzi jako magicy, wrogowie chrześcijaństwa, naturalnie byli uważani za tych, którzy kradną hostię aby użyć jej do zabiegów magicznych. Krew tryskająca jakoby z kaleczonych opłatków miała pomagać Żydom w leczeniu sekretnych chorób.      
W dokumentach Soboru Laterańskiego IV obok zatwierdzenia dogmatu o transsubstancjacji  pojawia się wzmianka o niebezpieczeństwie profanacji hostii i krzyża, co zdaje się nieodległym echem krążących pogłosek o profanacjach w celach magicznych:    

> Postanawiamy, że we wszystkich kościołach należy skrupulatnie strzec i przechowywać pod kluczem krzyżmo i Eucharystię, aby nie mogła sięgnąć po nie zuchwała ręka dla dokonania czegoś strasznego lub bezbożnego.

W 1267 r. synod w Wiedniu nakazał, aby Żydzi pozostawali zamknięci w domach gdy tylko usłyszą dzwonek obwieszczający niesienie hostii po ulicach. W rozporządzeniu zaznaczono, że „mordercom Chrystusa” nie wolno zbliżać się do „ciała Pańskiego”.


## Lekarz jako krzewiciel wiary
Średniowieczu popularne było leczenie poprzez „kościoły uzdrowienia”. Biskup Grzegorz z Tours (558-594) i inni teolodzy opisywali liczne przypadki uleczenia z kamieni pęcherza, uzdrowienia kalek, ślepców i głuchoniemych w czasie ich snu w kościele, przeważnie posiadającym „uzdrawiające” relikwie święte.       
Główne zadanie lekarzy opierało się przede wszystkim na propagowaniu nauki chrześcijańskiej. Neoplatonizm, tomizm i scholastyka były narzędziami wykorzystywanymi przez Kościół w celach zdogmatyzowania medycyny. **Teolog Wilhelm Paryski w 1228 r. przestrzegał lekarzy, by nie poszukiwali źródła choroby wyłączenie w naturalnych przyczynach, skoro jest „rzeczą oczywistą, że w grę wchodzą czarodziejstwa i demony”.**        
Papież Innocenty III nakłaniał lekarzy do poddawania chorych opiece kościoła – zachęcania do spowiedzi i sakramentów.    
Innowiercy zajmujący się medycyną nie byli mile widziani przez Kościół. Grzegorz z Tours twierdził, że archidiakon Leonast z Bourges po cudownym uzdrowieniu zwrócił się do żydowskiego lekarza, co sprawiło, że choroba powróciła jako kara za skorzystanie z niechrześcijańskich usług.    
Jednakże ani królowie, ani duchowieństwo ani papieże nie odsyłali lekarzy żydowskich, cieszyli się oni wielkim poważaniem i przywilejami, aż do czasu, gdy chrześcijańskie uniwersytety zaczęły uczyć medycyny w naukowy sposób. Żydzi uczyli się z arabskich tekstów medycznych. Medycyna arabska była bardzo rozwinięta.

Źródło: 
Orygenes, _Przeciw Celsusowi_, Warszawa 1977.    
I. Abrahams, _Życie codzienne Żydów w średniowieczu_, Warszawa 1996.   
J. Trachtenberg, _Diabeł i Żydzi. Średniowieczna koncepcja Żyda a współczesny antysemityzm_, Kraków 2011.    
E. Wipszycka, _O starożytności polemicznie_, Warszawa 1994.     
L. Poliakov, _Historia antysemityzmu. t. I, Epoka wiary_, Kraków 2008.    
F. Fontette, _Historia antysemityzmu_, Wydawnictwo Siedmiogród 1992.      
B. Seyda, _Dzieje medycyny w zarysie_, Warszawa 1973.
_Dokumenty Soborów Powszechnych: tekst grecki, łaciński, polski_, T. 2, opr. A. Baron, H. Pietras, Kraków 2002.    
