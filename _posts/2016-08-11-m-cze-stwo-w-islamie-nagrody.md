---
layout: post
category: article
published: false
title: MĘCZEŃSTWO W ISLAMIE. NAGRODY
---
Sugeruję, aby najpierw zapoznać się z dwoma artykułami zatytułowanymi **"Męczeństwo w genezie Islamu"**. Inaczej nie wsyzstkie fragmenty artykułu będą zrozumiałe.

W Koranie nie pojawia się definicja męczeństwa, ani nie ma jasnych wzmianek dotyczących nagród pośmiertnych dla męczenników. Koncepcja męczeństwa rozwinęła się dużo później. 
Problem stanowiło rozróżnienie pomiędzy „męczennikiem”, a „świadkiem”. Słowo _szuhada_ może oznaczać oba terminy. Przypuszcza się, że w Koranie częściej występuje słowo oznaczające świadka.      

## KORAN
Cytat zawarty w Koranie, który porusza kwestię pośmiertnej nagrody brzmi następująco: 

> (III:169-170)                     
 I nie uważajcie tych, którzy zostali zabici na drodze Boga, za umarłych. Przeciwnie, oni są żyjący! Oni u swojego Pana otrzymują zaopatrzenie, radując się tym, co dał im Bóg ze Swojej łaski. I oni radują się na myśl o tych, którzy się jeszcze z nimi nie połączyli i pozostali w tyle, ponieważ oni nie doznają żadnego strachu i nie będą zasmuceni.       

W tym fragmencie pojawia się wzmianka o specjalnym traktowaniu męczennika, jak i o jego bliskich. Żałoba po zmarłym męczenniku była zabroniona, albo w najlepszym przypadku niepopierana.                        
Wszelkie opisy rajskich rozkoszy, które czekają muzułmanów po śmierci, dotyczą wszystkich wiernych, a nie tylko męczenników. Dopiero w późniejszych tekstach zostały przypisane męczennikom.

> Inny fragment (LVI:10-38):          
I ci wyprzedzający! Wyprzedzający to ci, którzy będę przybliżeni w Ogrodach Szczęśliwości – mnóstwo spośród pierwszych, a niewielu spośród ostatnich – na łożach ozdobnie wyszywanych, wyciągnięci, podparci na łokciach, zwróceni do siebie twarzami. Pośród nich krążą młodzieńcy nieśmiertelni z czaszami, dzbanami i kielichami, napełnionymi napojem z płynącego źródła, od którego nie cierpią na ból głowy ani nie doznają upojenia, z owocami dowolnie wybieranymi i z mięsem ptaków, jakiego zapragną. Będą tam hurysy o wielkich oczach, podobne do perły ukrytej – w nagrodę za to, co czynili. Oni tam nie usłyszą pustej gadaniny ani też nie odczują podniety do grzechu, lecz tylko słowa: „Pokój!”, ”Pokój!”.        
A towarzysze prawicy – co to są towarzysze prawicy? - będą wśród drzew lotosu bez cierni i akacji obwieszonych owocami, i wydłużającego się cienia, i wody płynącej, i owoców obfitych ani nie zrywanych, ani nie zakazanych, i spoczywać będą na podwyższonych łożach. Zaprawdę, stworzyliśmy je w sposób doskonały i uczyniliśmy je dziewicami, kochającymi wieku – dla tych po prawicy.         

**Rajski Ogród jest przeznaczony dla wszystkich prawych, błogosławionych muzułmanów.** Pełen obfitości, wolny od bólu. Pozbawiony też „zakazanych owoców” - nawiązanie do biblijnego raju Adama i Ewy.          
W raju pojawią się również **hurysy**, czyli rajskie kobiety, którym zadaniem było zapewnianie uciech cielesnych błogosławionym. We współczesnych tekstach niektórzy apologeci muzułmańscy próbują odrzucić idee hurys, by obronić islam przed różnorakimi atakami i zarzutami o to, że jest to religia jedynie „zmysłowa”. Jednak nie da się ukryć, że dawni egzegeci nie pomijali seksualnego aspektu związanego z hurysami. Każdy muzułmanin zostanie połączony z jedną z hurys. Mówi o tym następujący fragment:         

> (XLIV:51-55):            
Zaprawdę, bogobojni będą przebywać w miejscu bezpieczny wśród ogrodów i źródeł, ubrani w atłas i brokat, zwróceni do siebie twarzami. Tak będzie! I połączymy ich w pary z hurysami o wielkich oczach. Oni tam będą wołać o wszelkiego rodzaju owoce, bezpieczni.           
(można porównać z LII18-27)        

**Dopiero w tekstach hadisów status męczenników zostaje wywyższony, a ich nagrody różnią się od nagród "zwykłych" wiernych.**

## TRADYCJA PÓŹNIEJSZA
Dużo większe przywiązanie do nagród męczeńskich pojawia się dopiero w literaturze dżihadu. Najczęściej cytowana tradycja mówi o tym, że męczennicy dostąpią możliwości znajdowania się blisko Boga i podziwiania piekna raju:

> Kiedy wasi bracia zostali powaleni [w bitwie] pod Uhud, Bóg umieścił ich dusze w ciałach zielonych ptaków, które lecą nad rzeki płynące w raju, spożywają jego owoce, a potem przysiadają na świecach ze złota w cieniu Tronu. Gdy [męczennicy] dostrzegają wspaniałość napojów i jadła oraz piękno, na którym spoczywają, mówią: „Gdybyż nasi bracia wiedzieli, co Bóg nam uczynił, oni również poświęciliby się dżihadowi i nie stronili od walki”. A Bóg najwyższy mówi: „Ja powiem im o was”.

Fragmenty dotyczące uciech seksualnych pojawiają się w hadisach. Tam możemy znaleźć wzmianki o rajskich kobietach (hurysach), ale barwne i obrazowe opisy uciech cielesnych spotkamy dopiero wraz z rozbudowaniem literatury dżihadu oraz epoką podpojów.          
W zbiorze **tradycji at-Tirmiziego** pojawia się taki opis przywilejów męczenników:      

> W obliczu Boga męczennik ma sześć [wyjątkowych] przywilejów: [Bóg] wybacza mu przy pierwszej sposobności i wskazuje miejsce w raju, oszczędzona mu zostaje udręka grobu, wolny jest od wszelkiego strachu [zmartwychwstania], na jego skroniach złożona zostaje zaszczytna korona – z której jeden tylko rubin więcej wart niż cały świat ze wszystkimi dobrami – **jest poślubiony 72 hurysom** i zyskuje prawo do wstawienia się za 70 krewnymi.  

Wyolbrzymiony potencjach seksualny ukazany poprzez liczbę żon-hurys, w innych tekstach jest porównany do uzyskania siły 70/100 mężczyzn. Jest to dość klasyczny chwyt mający na celu ukazanie potęgi mężczyzn-wojowników/królów. W starych tradycjach potęga mężczyzny często była łączona z liczbą posiadanych kobiet – utrzymanie/porwanie wielu kobiet oznaczało bogactwo oraz dużą liczbę dzieci, czyli potencjał rodowy. Ilość branek wojennych oznaczała wysoki status wojskowy (nasuwa się skojarzenie z biblijną _I Księgą Królewską_, 11,3, gdzie pojawia się liczba siedmiuset żon i trzystu kochanek Salomona).         

W księdze dżihadu uczonego i wojownika Ibna al-Mubaraka **(VIII wiek) pojawiają się opisy ślubów z hurysami na polu bitwy**. Autor przytacza mowę Jazida b. Szadżary, dowódcy armii kalifa (VII wiek), gdzie opowiada on o zstąpieniu z nieba hurys, które zachęcały wojowników do walki. **Do tych wojowników, którzy zginęli podchodziły dwie z nich i poślubiały go** (przypomnę, że wedle Koranu można poślubić tylko jedną hurysę, ale tu mamy już dwie).       
Ibn al-Mubarak przytacza jeszcze historie bizantyjskiego wojownika-konwertyty. Jeden z wojowników wroga wyszedł z obleganej fortecy i tak powiedział:

> Tego ranka jadłem wieprzowinę, piłem wino i obcowałem z moją żoną, a kiedy spałem, przyszło dwóch mężczyzn, umyli mi łono i poślubili dwóm kobietom, z których żadna nie była zazdrosna o drugą. Powiedzieli mi: „Nawróć się na islam!” A zatem jestem muzułmaninem. Ledwie wypowiedział słowa, gdy zostaliśmy zaatakowani (…) został ugodzony w głowę (…) Fadala zawołał: „Allahu Akbar! Uczynił niewiele, lecz otrzymał wielką nagrodę, więc módlcie się za waszego brata” i modliliśmy się za niego.

W innych tradycjach pojawiają się historie wojowników, którzy tuż przed bitwą widzieli hurysy, które czekały na poległych. W książce as-Sarradża (XI wiek) znajdziemy przykłady mężczyzn, którzy zakochali się w hurysach, które pojawiały się w ich snach.      
W innym tekście (Ibn Abi Zaminajn) występuje wojownik Nudżajh, który został ranny odłamkiem skały podczas oblężenia fortecy na Sycylii. Zemdlał, po czym najpierw śmiał się, a potem płakał. Kiedy się ocknął opowiedział innym, że został zabrany do pomieszczenia wykonanego z rubinu, gdzie stała kobieta.  Opowiedziała mu o szykowanym dla niego miejscu i kobietach, które będą mu towarzyszyć. Umarł wieczorem tego samego dnia.           
Warto odnotować, że zarówno Nudżajh, jak i Bizantyjczyk-konwertyta nie umarli bezpośrednio w boju. Byli ofiarami przypadku. Nie zrobili prawie nic podczas walki. Jednak to wystarczyło, aby stali się męczennikami.        
Inna tradycyjna historyjka mówi o człowieku okrążającym Kaabę w Mekce, który wołał „Mój Boże! Mój Boże!” Spytany o powód wołania odpowiedział:        

> Było nas siedmiu, pochodziliśmy z różnych miejsc, lecz połączyliśmy siły, aby najeżdżać ziemie nieprzyjaciół. Trafiliśmy do niewoli, wszyscy, i zabrali nas na stronę, przy drodze, do miejsca, w którym mogli nas zabić. Spojrzałem w niebo i coś ujrzałem! Było tam siedem bram otwartych, a przy każdej jedna z siedmiu dziewiczych hurys. Jednego z nas poprowadzili do przodu i ścięli mu głowę, a ja zobaczyłem dziewicę zstępującą na ziemię z całunem w dłoni. Wreszcie ścięto wszystkich sześciu i tylko ja zostałem. Pozostała jeszcze jedna brama, a mnie prowadzono już na ścięcie, kiedy jeden z ludzi [nieprzyjaciół] poprosił o mnie, więc oddali mnie jemu. Usłyszałem, jak ona mówi: „Cóż tracisz, o chroniony!” i brama się zamknęła, a ja, mój bracie, jestem zdruzgotany z powodu tego, co straciłem.

Jedną z ważnych pozycji w literaturze dżihadu, napisał an-Nahhas ad-Dumjati (Egipt, XIV wiek). Były to czasy ostatnich wypraw krzyżowych. Z Palestyny krzyżowcy zostali wyparci w 1291 r. ale nadal okupowali Cypr oraz co jakiś czas decydowali się na ataki egipskiego i syryjskiego wybrzeża.           
Autor sam zginął podczas jednego z takich ataków. W jego tekstach powtarzają się poprzednie tradycje, ale poza tym uzupełnia je również opowieściami jemu współczesnymi i problemami natury prawnej, związanymi z męczeństwem. Przede wszystkim zajmował się problemem tego, czy męczennik może prowokować własną śmierć. W tym świetle rozważał koncepcje wojennego pojedynku. Przed bitwami istniały rytualne pojedynki. Polegały one na tym, że jeden z wojowników wychodził naprzód i symbolicznie wyzywał całą armię wrogą. Na jego odzew odpowiadali wojownicy drugiej armii i dochodziło do pojedynczych starć.           
**Samobójstwo było zakazane, dlatego wielokrotnie podejmowano temat dotyczący osoby, która decyduje się na samotną walkę z wrogiem.**

Istniała też mało popularna tradycja, oparta tylko na jednym źródle, dziele myśliciela al-Kurtubi (XIII wiek), który uważał, że **męczennicy mają wyższy status niż prorocy**, ponieważ to oni będą sądzić pozostałych muzułmanów:

> Posłaniec Boga [Mahomet] powiedział: Bóg uhonorował męczenników pięcioma błogosławieństwami, które nigdy nie były dane żadnemu z proroków, nawet mi. Pierwsze: dusze wszystkich proroków zostały zabrane przez Anioła Śmierci i zabierze także mnie, lecz co do męczenników, to Bóg zabierze ich dusze w taki sposób, w jaki zapragnie i nie pozwoli Aniołowi Śmierci mieć władzy nad ich duszami. Drugie: wszyscy prorocy zostali obmyci po śmierci, i ja także zostanę obmyty, lecz męczennicy nie mają być obmyci, gdyż nie potrzebują niczego z tego świata. Trzecie: wszyscy prorocy zostali zawinięci [w całun] i ja także zostanę zawinięty , ale męczenników się nie zawija, lecz są grzebani w swych ubraniach. Czwarte: wszyscy prorocy, gdy umierają, są nazywani „zmarłymi” i kiedy ja umrę, powie się: „on umarł”, lecz o męczennikach nie mówi się jako o „zmarłych”. Piąte: wszyscy prorocy mają prawo orędować w Dniu Zmartwychwstania i ja także, lecz męczennicy mają prawo orędować każdego dnia, w którym jest orędowanie.

Bardzo szybko wykształciła się norma, wedle której c**iało męczennika nie powinno być myte, ani przebierane w czyste ubrania** (upatruje się początków tej tradycji w związku z przegraną bitwą pod Uhud, kiedy to muzułmanom nie udało się zabrać poległych wojowników z pola walki).          
Tekst z X wieku stwierdza, że:      

> Męczenników z pola bitwy powinno się grzebać pokrytych krwią i w ubraniu, jak to uczynił Prorok, ale należy im zabrać całą broń razem z pasami, ostrogami, zbroją i hełmem, naramiennikami i innym uzbrojeniem. Lecz nie należy im zabierać turbanu, sukni, bielizny, koszuli, spodni i tym podobnych – co do tego panuje powszechna zgoda. Ale uczeni różnią się w opiniach na temat czapek, butów, futer i płaszczy. Większość naszych uczonych twierdzi, że nie należy ich zabierać. (Ibn Abi Zajd al-Kajrawani)

Ubrania bliższe ciału powinny pozostać w grobie (było na nich najwięcej krwi), natomiast wyposażenie bojowe można było ponownie wykorzystać. Wedle tradycji zmarły człowiek w grobie, był niepokojony przez dwóch Aniołów Śmierci (Munkara i Nakira). Krew i ubrania zdradzały rodzaj śmierci, więc Anioły nie dręczyły tych, którzy zostali męczennikami. **Męczennik trafiał prosto do nieba, dlatego nie wolno było się modlić nad jego grobem**.  

Na podstawie:           
David Cook, _Męczeństwo w islamie_, Wydawnictwo Uniwersytetu Jagiellońskiego, Kraków 2009.

