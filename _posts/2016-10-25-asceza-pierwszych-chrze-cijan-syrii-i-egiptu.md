---
layout: post
category: article
published: true
title: Asceza pierwszych chrześcijan Syrii i Egiptu
---
Czym jest asceza? Najprościej można ją zdefiniować, jako „surowy, wstrzemięźliwy tryb życia zmierzający, przez wyrzeczenie się przyjemności i umartwienie ciała, do doskonalenia się w cnocie” (Kopaliński 2000). Elementy ascetyczne pojawiają się w każdej niemal religii i mają duże znaczenie w kontaktach z istotami nadprzyrodzonymi.   
<!--more-->
Pewne formy ascezy towarzyszyły chrześcijaństwu od początku jego istnienia, przechodząc wiele zmian i przybierając nowe kształty na przestrzeni wieków. Właściwy **rozwój chrześcijaństwa umiejscawia się w I i II wieku n.e.** Pierwszymi ośrodkami, w których pojawili się chrześcijańscy mnisi-pustelnicy były Egipt i Syria. Aby lepiej zrozumieć rozwój ascezy, przytoczę główne założenia obu grup.       

## Asceza egipska
Egipscy pustelnicy pojawili się między II a III wiekiem nad Nilem między Assuanem a wierzchołkiem delty. Teren pozbawiony był roślinności, pełen skalnych rumowisk, jaskiń i głębokich dolin. Było to miejsce, do którego uciekali wszyscy, którzy nie mogli znaleźć dla siebie miejsca w społeczeństwie (bandyci, uciskani chłopi, dłużnicy). Grecy nazywali to zjawisko _anachoresis_. Nowość stanowiły dopiero religijne pobudki decyzji: rezygnacja ze świata, szukanie samotności, przez którą chciano się zbliżyć do Boga.     
Oczywiście sama idea porzucenia społeczeństwa dla Boga nie była dla Egipcjan tamtych czasów czymś zupełnie nowym. Odkrycie u schyłku XIX wieku papirusów dotyczących działania zespołu świątynnego poświęconego bogu Serapisowi w Memfis potwierdziło istnienie pogańskich mnichów - katochoi. Terminem oznaczano ludzi, którzy z pobudek religijnych pozostawali długie lata (czasami aż do śmierci) wewnątrz świątyni służąc swemu bogu.      
Za pierwszego ascetę Egiptu został uznany **Aurelios Antonios** (czyli św. Antoni Pustelnik). Według tradycji zdecydował się zmienić swoje życie po usłyszeniu w kościele wersetu z Ewangelii Mateusza: „jeśli chcesz być doskonały, idź, sprzedaj to, co posiadasz, rozdaj ubogim, a będziesz miał skarb w niebie”.     
Spisany żywot Antoniego stał się wzorem dla późniejszych pustelników. W momencie jego śmierci w 356 r. wzdłuż doliny Nilu żyło wielu jego naśladowców. Atanazy z Aleksandrii (zm. 373), jeden z ojców kościoła i przyjaciel pustelnika opisuje, że **naśladowców było tak wielu, że wznieśli oni wokół pustelni Antoniego prawdziwe „miasto”**.   

### Ucieczka do Boga przed podatkiem?
Wśród ascetów egipskich było wielu ludzi, którzy z pewnością upatrywali w niej bardziej prozaicznych zysków. Jak zostało wspomniane wcześniej, na pustynie uciekali ludzie, którzy nie mogli sobie poradzić z sytuacją społeczną i zapewne część uczniów Antoniego z takiego właśnie powodu do niego dołączyła, zwłaszcza, że nie byli to ludzie młodzi, ale dojrzali, wpływowi mężczyźni. Atanazy stwierdza, że **pustelnicy byli w doskonałych humorach, mimo skromnego żywota, ponieważ „żadnego z nich nie nękał poborca podatkowy”.**     
W Egipcie rzymscy poborcy nie zbierali podatku osobiście, lecz w każdej wsi wybierali trzech, czterech najznamienitszych mieszkańców i obciążali ich prywatną własność obowiązkiem spłacenia wspólnego długu. Na pustynie uciekali zamożni ziemianie w całkowicie realnej obawie, przed bankructwem.   
Sytuacja zmieniła się, gdy na tron wstąpił Konstantyn Wielki. Cesarz wydał dekret, który zwalniał kapłanów z podatków, bogaci właściciele ziemscy nie musieli już uciekać na pustynie, wystarczyło, aby przyjęli święcenia (wtedy jeszcze celibat nie obowiązywał), a z całego klanu przymus podatkowy zostawał zdjęty.     

### Pobudki religijne
Aby zrozumieć pobudki religijne, kierujące pierwszymi egipskimi ascetami, należy zacząć od ogólnych tendencji pojawiających się u pierwszych chrześcijan. Można je ująć terminem _enkratyzm_, czyli „panowanie nad sobą”.    
Przywódcy chrześcijańscy domagali się od wiernych wyrzeczenia życia rodzinnego, wstrzemięźliwości seksualnej i nader skromnej egzystencji. Były to reguły zrozumiałe, że względu na obecny wśród chrześcijan niepokój związany z rychłym końcem świata i ponownym nadejściem Chrystusa. Dodatkowym aspektem, będącym silnie związanym z rozwojem ascezy w Egipcie były wciąż silne wpływy gnostycyzmu. Nurt miał wiele wariantów, jednak ich cechą wspólną było przekonanie, iż na początku czasów wszystkie istoty były jednością z Bogiem. Grzech i pycha zniszczyły tę jedność i uwięziły dusze – iskry boże, w materii – ciele. U ascetów założenia te objawiały się w skłonnościach do dualizmu, wrogości wobec ciała, które miało być skutkiem i źródłem nieszczęścia. Ciało hamowało człowieka w drodze do Boga.    

### Życie egipskiego ascety
Z zachowanych pism można odtworzyć życie prawdziwego, religijnego ascety.  Pustelnicy ograniczali sen do absolutnego minimum. Wolny czas poświęcali wyplataniu koszy, lin i mat oraz modlitwie, recytacji Pisma Świętego (zwłaszcza psalmów), walce z własnymi myślami oraz demonami. Aby uniknąć pokus cielesnych pustelnicy odmawiali widywania krewnych płci przeciwnej. Niektórzy asceci decydowali się nawet na samokastrację. Dla przykładu: Ammonios (IV/V w.) przypalał ciało rozpalonym żelazem, Pachon (330 - ?) przystawił sobie do genitaliów żmije, ale nie otrzymał łaski ugryzienia.     
Za czasów cesarza Domicjana (zm. 96 r.) pojawiły się prawa zabraniające tej praktyki, a potem Cesarz Hadrian (zm. 138 r.) wprowadził prawo, które głosiło, że bez urzędowego zezwolenia kastracja była zagrożona karą śmierci, zarówno dla lekarza, jak i kastrata. Dokumenty te miały powstrzymywać przede wszystkim radykalnych gnostyków, ale i chrześcijan.    
Ponadto asceci skrajnie ograniczali ilość spożywanego pokarmu. Wielu jadało tylko surowe, nie poddane obróbce pożywienie. Odrzucali ogień jako symbol wyparcia się cywilizacji. Św. Izaak jadł tylko chleb z popiołem z kadzielnicy oraz trzy razy w roku zachowywał ścisły, czterdziestodniowy post (wg _Testamentu Izaaka_).    
Św. Antoni Pustelnik w swoich Napomnieniach zaznaczał potrzebę bólu i cierpienia, odrzucenia świata doczesnego jako najlepszą drogę do zbawienia duszy:       

> „Miejcie w nienawiści świat i wszystko to, co jest na nim; miejcie w nienawiści wszelkie wygody cielesne. Wyrzeknijcie się tego życia, abyście żyli dla Boga. (…) Znoście głód, pragnienie i nagość, czuwajcie, żałujcie, płaczcie i jęczcie w sercu; patrzcie, czy jesteście godni Boga. Miejcie w pogardzie ciało, abyście zbawili duszę”.     

## Asceza Syryjska
początek ascezy w Syrii przypada na nieco późniejszy czas niż w dolinie Nilu (IV i V wiek). Mnisi osiedlali się poza granicami pól uprawnych i wsi. Wybierali górskie zbocza, wnętrza skalistych masywów, stepy pokryte skąpą roślinnością.    
Pustelników z Syrii cechował dużo większy rygoryzm praktyk ascetycznych niż grup egipskich. **Nie obcinali włosów, nie myli się, ubierali w szaty ze skór, palmowych liści i grubych tkanin, których nigdy nie zdejmowali i z biegiem lat stawały się siedliskami robactwa.** Dodatkowo obwijali się łańcuchami, które bywały tak ciężkie, że nie mogli się wyprostować. Symeon Stylita nie oczyszczał ran spowodowanych łańcuchami i zaległy się w nich pluskwy, natomiast Euzebiuszowi z Asichy oraz ascetce Domninie wskutek radykalnej ascezy zanikły mięśnie.      
Jedni zamykali się w jaskiniach lub lepiankach i z nikim nie rozmawiali. Jedyny ich kontakt ze światem ograniczał się do sięgania po przynoszone im jedzenie. Inni decydowali się na życie na powietrzu nigdy nie wchodząc pod dach.  
**Jednym z najsławniejszych ascetów Syrii był Symeon zwany Słupnikiem. Był pierwszym ascetą, który zamieszkał na kolumnie.** Święty stał na płycie kolumny albo nieruchomo, albo wznosząc ręce do nieba, albo bijąc pokłony w trakcie modlitwy. Zaczął od kolumny niedużej, na 2,70 metra, później przeniósł się na wyższe:5,40 metra, 9,90 metra, a wreszcie 18 metrów.        

### Bohater z ludu
Chłopi oraz biedniejsza ludność miejska była o wiele bardziej przychylna tak skrajnym formą życia religijnego niż środowiska wykształcone, co niektórzy historycy wiążą z psychologicznie uwarunkowanymi postawami pozostałymi po dawniejszych wierzeniach.    
**Dla wielu chłopów życie pustelnicze otwierało swoistą drogę do kariery. Stawali się bohaterami ludu.**     
W żywotach świętych ascetów mogą uderzać liczne dowody ich olbrzymiej popularności. Nie było istotne czy asceta rozmawiał ze swoimi wiernymi, wystarczyła sama jego obecność, by zapewnić łaskę Boga. **Ludność wiejska uważała, że obecność ascety niedaleko ich wioski zapewniała urodzaj i dobrobyt.** Zdarzało się i tak, że mieszkańcy jednej ze wsi „kradli” ascetę innej.    

## Co na to Biblia?
Pustelnicy uważali się za uczniów i naśladowców Jezusa. 
Ewangelie wspominały o nakazach Jezusa względem jego uczniów, które zostały zinterpretowane jako nakazy ascetyczne:    

> Mt 10, 9-10:    
Nie zdobywajcie złota ani srebra, ani miedzi do swych trzosów. Nie bierzcie w drogę torby, ani dwóch sukien, ani sandałów, ani laski. Wart jest bowiem robotnik swej strawy.   
Mt 5, 29-30:    
Jeśli więc prawe twoje oko jest ci powodem do grzechu, wyłup je i odrzuć od siebie (…) I jeśli prawa twoja ręka jest ci powodem do grzechu, odetnij ją i odrzuć od siebie.    
Mk 8, 34:
Jeśli kto chce pójść za mną, niech się zaprze samego siebie, niech weźmie krzyż swój i niech mnie naśladuje.    
Mt 10, 37:   
kto kocha ojca lub matkę bardziej niż mnie, nie jest mnie godzien. I kto kocha swą córkę lub syna bardziej niż mnie, nie jest mnie godzien.   

Genezy ascezy chrześcijańskiej doszukiwano się również w elementach kultury pogańskiej, w platonizmie, idea kontemplacji – _theoria_ oraz stoicyzmie, beznamiętność – _apatheia_ oraz niewzruszoność – _ataraksja_.  
Oczywiście przytoczone powyżej przykłady teologicznie całkowicie nie tłumaczyły postawy pierwszych ascetów, jednak z pewnością odgrywały wśród nich dużą rolę.  

Źródło:    
Uta Ranke-Heinemann, _Eunuchy do Raju. Kościół katolicki a seksualizm_, Gdynia 1995.   
Jacek Sieradzan, _Szaleństwo w religiach świata_, Kraków 2007.   
Ewa Wipszycka, _Kościół w świecie późnego antyku_, Warszawa 1994.   
Ewa Wipszycka, _O starożytności polemicznie_, Warszawa 1994.
