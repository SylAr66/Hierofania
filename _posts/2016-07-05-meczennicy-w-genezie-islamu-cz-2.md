---
published: false
---
Poznaj męczenników 


Z grona niewielu męczenników, którzy pojawili się na kartach Koranu, mamy pewnego „człowiek wierzący z rodu Faraona”, który ochronił Mojżesza, kiedy Faraon chciał go zabić za rzucenie mu wyzwania (XL:28-29): I powiedział pewien człowiek wierzący z rodu Faraona, który ukrywał swoją wiarę: „Czy zabijecie człowieka za to, że mówi: Mój Pan – to Bóg! - i przychodzi do was z jasnymi dowodami od waszego Pana? (…) O ludu mój! Do was należy królestwo dzisiaj i wy panujecie na ziemi. Lecz kto obroni nas przed srogością Boga, kiedy ona do nas przyjdzie?

Takie oświadczenie mieści się w kategorii dżihadu – rzucenie w twarz tyranowi słów prawdy. Nie wiadomo, czy człowiek został zabity za swoje słowa. Niektórzy uczeni twierdzili, że była to kobieta i została po tych słowach zamęczona na śmierć (sam Koran nic o tym nie mówi).

Drugi przykład, to „Ludzie Rowu” z sury LXXXV 1-9: 
W imię Boga, Miłosiernego, Litościwego
Na niebo, posiadające budowle z gwiazd,
I Obiecany Dzień,
I świadka, i tego, któremu dawane jest świadectwo,
Niechaj przeklęci będą Ludzie Okopów
Ogień podsycany paliwem -
Kiedy zasiedli przy nim
I byli świadkami tego, co uczynili wierzącym.
A nienawidzili ich tylko za to,
że ci wierzyli w Allacha, Wszechmocnego, Godnego Chwały
Do którego należy królestwo niebios i ziemi.
A jest Allach świadkiem nad wszystkimi rzeczami.
Na tych, którzy prześladują wierzących mężczyzn i wierzące niewiasty,
a potem nie okazują skruchy, czeka niechybnie kara Piekła
i dla nich przeznaczona męka palenia.

Co ciekawe, pojawiają się sugestie, że ów fragment opowiada o historii chrześcijańskich męczenników z Nadżranu, których zabito z rozkazu żydowskiego władcy Zu an-Nuwasa (VI w. n.e.).
We fragmencie pojawia się odniesienie do „świadka” który daje świadectwo własnym życiem. Jednak nie ma zgody pomiędzy egzegetami, czy Ludzie Rowu są zabijani czy zabijają (arabski tekst jest bardzo niejasny).
Wszystkie wzmianki o ludziach, którzy mogli być męczennikami, są rozwinięte w tzw. „Opowieściach o prorokach”.

Innym przykład męczennika można odnaleźć w hadisach. Chodzi o historie Chubajba Adiego. W 625 r. Chubajba został pojmany i zgładzony w ramach zemsty za śmierć wojowników w bitwie pod Badr. Nie jest to męczeństwo związane z wyznawaną wiarą, ale związane jest z przynależnością do wspólnoty muzułmańskiej.
Poniżej wersja historii z hadisów:
Posłaniec Boga wysłał dziesięciu szpiegów, a dowództwo nad nimi dał Asimowi b. Sabitowi al-Ansariemu. I znaleźli się na zboczu pomiędzy Usfari a Mekką. Nie uszło to uwadze [ludzi z] klanu Huzajl zwanego Ban Lihjan, którzy wysłali blisko stu strzelców [łuczników] (…), a gdy otoczyli ich [muzułmanów], powiedzieli: „jeśli wyjdziecie i poddacie się, będziecie chronieni traktatem i umową, że nie zabijemy żadnego z was. Asim rzekł: „O ludzie, nie oddamy się pod opiekę niewiernego: Boże – zanieś wieści o nas Twojemu Prorokowi”, a oni wystrzelili strzały i zabili Asima.
Trzech muzułmanów poddało się zgodnie z traktatem i umową: Chubajba, Zajd i jeszcze jeden człowiek. Kiedy byli bezbronni, oni [wrogowie] zdjęli cięciwy z łuku i związali ich. Trzeci człowiek powiedział: „To wygląda na zdradę, na Boga, nie pójdę z wami, ponieważ mam przykład w postaci tych”, mając na myśli tamtych, którzy zostali zabici. Toteż wlekli go i szamotali się z nim, lecz on odmówił pójścia z nimi, zatem odeszli z Chubajbem i Zajdem, aż sprzedali ich obu po bitwie pod Badr.  
Banu al-Haris b. Amr b. Nawfal kupili Chubajba, bo to in zabił al-Harisa b. Amra w bitwie pod Badr. Tak więc Chubajb pozostał z nimi jako jeniec, aż postanowili go zabić. Poprosił o brzytwę jedną z córek al-Harisa, aby się ogolić, a ona podała mu ją. Jeden z jej małych synów oddalił się, kiedy nie uważała, i podszedł do niego, i zobaczyła, że siedzi mu na kolanach, a on trzyma w reku brzytwę. Powiedziała: „Byłam przerażona” i Chubajb wiedział o tym, więc rzekł: „Czyżbyś się bała, że go zabije? Nie zrobiłbym czegoś takiego”. Powiedziała: „Nigdy nie widziałam lepszego jeńca niż Chubajb. Na Boga, pewnego dnia zobaczyłam, że je kiść winogron – chociaż był zakuty w kajdany – mimo że w Mekce nie było żadnych owoców”. Mówiła później, że było to pożywienie, które Chubajb otrzymał od Boga.
Kiedy zabrali go z Haramu, aby go zabić na zewnątrz, Chubajb rzekł im: „Pozwólcie mi wykonać dwa rakaty [skłony] modlitwy”, i zostawili go, więc wykonał dwa rakaty i powiedział: „Na Boga, gdyby nie to, że mogliby pomyśleć, iż się lękam, modliłbym się dłużej”. Powiedział: „O Boże! Policz każdego z nich, zabij ich oddzielnie i nie pozostaw żadnego!”. Potem rzekł: „Nie dbam o to, jaki był mój udział w walce dla Boga, gdyż ginę jako muzułmanin, a to jest udział w istocie boskości. Jeśli On zechce, pobłogosławi odcięte członki ciała!”
Abu Saru's Ukba b. al-Haris podszedł do niego i zabił go. Chubajb był wzorem dla każdego muzułmanina, który został zabity, gdy nie mógł się bronić.

Klasyczne chwyty historii męczeństwa w islamie:
·         Niewinny człowiek – poddał się prawu wojennemu 
·         Postacie, które wolały umrzeć – również wykorzystywane jako wzory męczeństwa
·         Bohater pozostaje „czysty moralnie”, nie przekracza prawa wojennego, któremu się poddał pomimo, że mógł zabić chłopca powołując się na prawo zemsty za zdradę – przykład z brzytwą.
·         Modlitwy: pierwsza jest zwyczajową modlitwą muzułmanina. Druga natomiast jest wezwaniem do zemsty – „wołanie osoby prześladowanej lub potraktowanej niesprawiedliwie” (du’a al-mazlum). To rymowane przekleństwa i odniesienia do boskiej potęgi, aby uzyskać dla pokrzywdzonego sprawiedliwość i zemstę. W tradycji mówi się, że „należy bać się modlitwy ciemiężonych, gdyż będzie na pewno wysłuchana”.
·         Chubajb umiera w czystości moralnej i czystości wiary, nie kala swojej religii. 
·         Drugorzędne: cuda, które potwierdzają, że Chubajb jest dobrym muzułmaninem (cudownie pojawiające się owoce, które spożywa)
Męczennicy walczący. Dawny islam
Szacuje się, że Mahomet brał udział w ponad 80 bitwach, co nie pozostało bez echa w idei wojownika-męczennika. Mahomet miał zachęcać do oddawania życia w walce, choć nie ma żadnych dowodów na to, że tak powiedział (Koran milczy lub jest niejasny w tej kwestii). Przed bitwą pod Badr prorok miał powiedzieć: „Na tego, który trzyma w Swoim ręku duszę Mahometa, każdego mężczyznę, który dziś walczy i zostanie zabity, wykaże się wytrwałością, szukając nagrody u Boga, ruszy na przód i nie cofnie się, Bóg zabierze do raju”. Na co jeden z jego towarzyszy, który jadł daktyle, odrzucił je i krzyknął: „Coś podobnego! A więc nic nie stoi pomiędzy mną a wejściem do raju, jak tylko zabicie tych [niewiernych]!?” i rzucił się do walki. Walczył aż zginął. W Koranie pojawiają się aluzje dotyczące tego, że nie powinno się przywiązywać do życia. Umiłowanie życia było nawet uważane za przejaw niewierności.
Jednak dużo ważniejsza dla koncepcji męczeństwa były przegrana bitwa pod Uhud. Tutaj pojawia się historia Hamza, wuja proroka, który po bitwie pod Badr był uważany za wielkiego wojownika (zabił jednego z mekkańskich dowódców i innych wielkich wojowników). Miał z tego powodu stać się celem „łowcy nagród”. Krewna jednego z poległych obiecała niewolnikowi Wahszi, że odda mu wolność, jeśli ten zabije Hamze. Podczas bitwy pod Uhud niewolnik zaczaił się w krzakach i rzucił oszczepem w Hamze, zabijając go. Muzułmanie nie mogli zabrać jego ciała, ponieważ byli w odwrocie. Hindi, żona mekkańskiego przywódcy, rozcięła brzuch zabitego i żuła jego wątrobę. Hamze nazywa się „księciem męczenników” (sajjid asz-szuhada). Był wielkim bohaterem, który walczył za islam i zginął jak wojownik, podczas bitwy.
Kolejną postacią jest Dżafar AT-Tajjar (młodszy brat zięcia proroka), którego historia dotyczy ataku na miasto Muta (629 r.). To pierwszy przypadek, kiedy muzułmanie zaatakowali tereny należące do cesarstwa bizantyjskiego. Bitwa zakończyła się klęską. Oddziały muzułmańskie miały czterech dowódców, z czego tylko jeden był dobrym przywódcą (Chalid b. al-Walid, odpowiedzialny za wiele zwycięstw). Dżafar był jednym z mało kompetentnych dowódców. Jednak tak jak pozostali otrzymał sztandar proroka. Zginął. Miał walczyć, aż jego koń nie okulał, a potem jeszcze walczył pieszo recytując poematy wojenne. Padł dopiero, gdy odcięto mu ręce. Mahomet miał powiedzieć, że widział Dżafara w niebie ze skrzydłami, które otrzymał w zamian za utracone ręce.
Potem nie było więcej historii o poległych, „bohaterskich” dowódcach, ponieważ później dowódcy wojskowi nie brali czynnego udziału w starciu, tylko wydawali rozkazy.
Jeśli przeanalizować historie wojowników-męczenników islamu, to są one bardzo podobne do przedislamskich, arabskich poematów gatunku „bitewne dni Arabów”. Charakteryzują się indywidualnym heroizmem, idealizacją walki, poetycznym ujęciem śmierci wojownika. W okresie wielkich podbojów muzułmańskich, po śmierci proroka, historie tego typu stopniowo zanikały.
Czasy wielkich podbojów. Kto jest męczennikiem?
        Muzułmanie polegli w bitwie. Sądzę, że ta kategoria nie wymaga komentarza.
        Muzułmanie zmarli na skutek zarazy. Pierwsi wyznawcy islamu byli koczownikami/półkoczownikami i nie mieli wiedzy o zarazach, które pojawiły się po 540 r. n.e. Zaraza nazywana „plagą z Emmaus” uśmierciła znaczną część muzułmańskiej armii (637, Syro-Palestyna). Według tradycji: „kto umiera przebity nożem, albo od zarazy jest męczennikiem”. Najprawdopodobniej ta tradycja wykształciła się po to, aby zapobiec ucieczce muzułmanów z zarażonych terenów, ponieważ mogliby w ten sposób rozprzestrzenić zarazę na inne rejony i społeczności.  
Figurą modelowego męczennika tej kategorii stał się Mu'aza Dżabala, muzułmański asceta i żołnierz. Nawoływał do pozostania w rejonie ogarniętym zarazę mówiąc, że epidemia jest: błogosławieństwem od waszego Pana, modlitwą Jego proroka, i sposobem, w jaki zmarli sprawiedliwi przed wami i modlił się: O Boże, daj mi i mojej rodzinie najobfitszą porcję tej zarazy, gdyż ty możesz wszystko uczynić. Jego modlitwa była wysłuchana i najpierw zaraził się jego syn, a później on, ponieważ do samego końca czuwał przy łożu syna. W jego przypadku pierwszy raz pojawia się przedśmiertny monolog, który był wystylizowany na kazanie. Sam opis umierania Dżabala pozbawiony jest opisów cierpienia czy brzydoty zarażonego ciała (tak, jak np. u męczenników chrześcijańskich). W islamie nie ma to znaczenia, a wręcz jest niepożądane.
Idea męczenników, którzy zmarli przez zarazę była popularna, ponieważ epidemie pojawiały się kilkukrotnie w historii rejonu wpływów muzułmanów, np. czarna śmierć. W XIV w. pojawiła się fatwa (opinia prawna) wydana przez as-Subkiego wyjaśniająca, dlaczego śmierć od zarazy jest męczeństwem. Ujęcie zarazy w ramy religijne było dobrym posunięciem, ponieważ wzór Dżabala sprawił, że muzułmanie dobrowolnej poddawali się kwarantannie. Dzięki temu w świecie muzułmańskim śmiertelność z powodu epidemii była o wiele niższa, niż np. w Europie.
Muzułmanie torturowany z powodu wiary, przez niemuzułmanów.
Jest to bardzo skromna kategoria, ponieważ w opinii prawników, muzułmanie nie powinni mieszkać w regionach, w których władza należy do niemuzułmanów. Władze większości krajów, z którymi sąsiadowali, nie próbowały nawracać muzułmanów. Wyjątek stanowiło chrześcijańskie Bizancjum. Niektóre dzieła dotyczące dżihadu przytaczają historie muzułmanów, którzy w zamian za uwolnienie mieli przejść na chrześcijaństwo. Jednak takich opowieści jest bardzo mało. Najczęściej muzułmańscy jeńcy, albo byli wykupywani przez krewnych, albo trafiali na targi niewolników w Bizancjum, albo Europie. Jako niewolnicy zapewne musieli przejść na religię swojego pana.  
Jedną z popularniejszych opowieści, jest historia pewnej grupy muzułmanów, którzy mieli wybór: albo przejdą na chrześcijaństwo, albo zostaną wrzuceni do kotła z wrzącym olejem. Sprawa jednak została załatwiona polubownie. Jeden muzułmanin pocałował chrześcijanina w głowę, a ten wypuścił wszystkich. W innej historii pojawia się motyw, w którym muzułmanie mają wybierać pomiędzy głodem, a spożyciem wieprzowiny.
Na podstawie:
David Cook, Męczeństwo w islamie, Wydawnictwo Uniwersytetu Jagiellońskiego, Kraków 2009.

   W późniejszej tradycji kategoria męczeńska została jeszcze bardziej rozwinięta. Aby się dowiedzieć więcej, zachęcam do przeczytania artykułu: „Definicja męczeństwa i nagrody męczeńskie”, część II „Kto jest męczennikiem?”
