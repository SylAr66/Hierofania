---
layout: post
category: article
published: true
title: 'Problem seksu i dziewictwa w pierwszych wiekach chrześcijaństwa '
---
> Jezus nie wybrałby sobie narodzin z dziewicy, gdyby musiał uważać ją za tak niewstrzemięźliwą, by to łono, w którym ukształtowało się ciało Pana, owa hala wiecznego króla, miało zostać splamione obecnością męskiego nasienia. Kto tak twierdzi, nie twierdzi niczego innego niż niewiara Żydów.     
(List papieża Syrycjusza do biskupa Antyzjusza, 392 rok)    
<!--more-->

Retoryka chrześcijańska dotycząca kobiet dzieliła je na dwa typy: święte dziewice lub matki. Jednak w przypadku tych drugich, posiadanie dzieci wiązało się z grzechem obcowania cielesnego. Sprawa małżeństwa i pożądania cielesnego była przez wieki rozpatrywana przez Kościół i obkładana coraz to nowymi nakazami i zakazami.   

## Korzenie wstrzemięźliwości seksualnej w chrześcijaństwie
Współcześnie istnieje pewien historyczny mit, według którego pogańscy obywatele Imperium Rzymskiego żyli w sposób rozwiązły, niemoralny. Nic bardziej mylnego. Przynajmniej nie w czasie, w którym rozpoczęli swoją działalność chrześcijanie.     
Wielu helleńskich uczonych pochwalało chrześcijan za ich wstrzemięźliwość seksualną. W tej grupie znalazł się **Galen**, słynny medyk, który napisał:        

> Większość ludzi nie potrafi podążyć za spójnym wywodem logicznym, dlatego potrzebne im są przypowieści. Z nich czerpią pożytek. Dzisiaj widzimy ludzi nazywanych chrześcijanami, którzy z przypowieści i cudów czerpią swoją wiarę, a niekiedy postępują dokładnie tak samo jak ludzie żyjący zgodnie z filozofią. Pogarda, jaką żywią wobec śmierci i jej skutków, staje się dla nas z każdym dniem bardziej widoczna, tak samo jak ich seksualna wstrzemięźliwość. Są wśród nich mężczyźni, lecz także kobiety, który przez całe życie czynią zadość seksualnej wstrzemięźliwości.     

Pesymizm seksualny antyku związany był z medycyną, a nie z grzechem, jak w chrześcijaństwie. Również olbrzymi wpływ na moralność antyku miała filozofia stoicka (od III w. p.n.e.). Gdy chrześcijanie rozpoczęli swoją działalność, stoicyzm był już trwałym elementem kultury helleńskiej. Chrześcijanie nie „wymyślili” dziewictwa, tylko je przejęli.     
**Pitagoras (IV w. p.n.e.) uważał, że dobrą porą dla aktywności seksualnej mężczyzny jest zima.** W lecie nie powinien, a w pozostałe pory roku może, ale raczej ostrożnie. Dlaczego? Otóż mężczyzna podczas aktu seksualnego pozbawia się życiowej energii, co jest niebezpieczne. Podobnego zdania był Arystoteles, Platon oraz lekarz Hipokrates. **Lekarz cesarza Hadriana, Soranus z Efezu, uważał że trwała wstrzemięźliwość seksualna sprzyja zdrowiu.**    
Po rozważaniach na temat medycznych przeciwskazań aktywności seksualnej, starożytni filozofowie zaczęli zajmować się również małżeństwem. Małżeństwo stało się pewnego rodzaju „pomocą” dla tych, którzy byli zbyt słabi, aby zachować wstrzemięźliwość.    

> Seneka napisał:       
Każda miłość do żony innego jest haniebna. Ale haniebna jest także miłość ponad miarę do żony własnej. W miłości do małżonki mędrzec kieruje się rozsądkiem, nie afektem. Stawia czoło burzy namiętności i nie spełnia gwałtownie aktu małżeńskiego. Nie ma nic wszeteczniejszego nad kochanie własnej małżonki jak cudzołożnicy. Ci jednak mężczyźni, którzy powiadają, że łączą się z żoną, by ze względu na państwo lub ród ludzki spłodzić z nią dziecko, powinni wziąć sobie za przykład choćby zwierzęta i gdy łono ich kobiet zaokrągli się, baczyć, by nie zniszczyć potomstwa. Winni się okazać wobec żon mężami, nie kochankami.     
(Seneka, _O małżeństwie_)    

Ojciec Kościoła, święty Hieronim, wykorzystał rozważania Seneki w tekście, Przeciw Jowinianowi.     

## Menstruacja
Antyczni lekarze odradzali wszelkie stosunki seksualne z miesiączkująca kobietą, ponieważ uważali, że nie może wtedy nastąpić poczęcie, albo urodzą się martwe lub chore. Takie stanowisko reprezentował np. Pilinusz, rzymski przyrodnik.     
_Księga Kapłańska_ traktuje stosunek seksualny z miesiączkującą jak wykroczenie, a sama miesiączkująca kobieta jest „nieczysta” przez siedem dni. Również wszystko czego dotknie w tym okresie jest nieczyste.       
Z taką podstawą można się spodziewać, że Ojcowie Kościoła również będą traktować menstruacje, jako coś niebezpiecznego.     

> Jeśli mężczyzna ma w owym czasie stosunek z żoną, z takie poczęcia zrodzą się dzieci trędowate, z wodogłowiem, a zepsuta krew spowoduje, że zapowietrzone ciała obu płci będą albo za małe, albo za duże. 
(Hieronim, _Komentarz do Ezechiela_)

Święty Cezariusz z Arles, arcybiskup, dodał również, że dziecko będzie opętane przez diabła. Jednak to nie koniec niebezpieczeństwa płynącego z menstruacji.    
Święty arcybiskup, Izydor z Sewilli napisał o krwi menstruacyjnej:    

> Po zetknięciu z nią owoce nie mogą rodzić, kwiaty więdną, trawy obumierają, żelazo rdzewieje, ruda czernieje, psy dostają wścieklizny.
(_Etymologiarum sive Originum libri XX_)

## Kastracja
O ile wstrzemięźliwość seksualna była wysoko ceniona, to pojawiały się pewne głosy sprzeciwu, płynące od biskupów, którzy czuli się zagrożeni. Pamiętajmy, że jesteśmy w czasach, w których nie było celibatu duchownych. Jednak ich głosy niknęły pod natłokiem uznania dla dziewictwa.    
Mężczyźni decydowali się na kastracje, by całkowicie oddać się Bogu. Nie byli to tylko chrześcijanie, ale przede wszystkim gnostycy, którzy całkowicie odrzucali małżeństwa oraz płodzenie potomstwa.      
Nie było to zjawisko marginalne, ponieważ doczekało się reakcji samego cesarza. Przed rządami Hadriana wprowadzono prawo, które zabraniało kastracji wbrew woli. Sam Hadrian rozciągnął to prawo zabraniając przeprowadzania kastracji na mężczyznach, którzy sami się na to zgodzili. Kara śmierci była przewidziana zarówno dla lekarza, jak i dla kastrata. Kastracja mogła być przeprowadzona tylko i wyłącznie z urzędowym pozwoleniem.     
Justyn Męczennik (ok. 150) przytacza historie pewnego młodzieńca (Apologia 29):    

> By upewnić was, że wyuzdana rozpusta nie jest tajną częścią naszej religii, dodam jeszcze rzecz następującą: pewnego razu jeden z naszych w Aleksandrii skierował do namiestnika Felixa pismo z prośbą o zezwolenie na usuniecie mu jąder przez lekarza, gdyż tamtejsi medycy oświadczyli, że bez zezwolenia namiestnika nie wolno tego czynić. A gdy Felix pod żadnym pozorem nie chciał zgody podpisać, młodzieniec pozostał w stanie bezżennym.     

## Przeinaczenie ewangelii? Gnoza w chrześcijaństwie?
Sporny fragment pochodzi z ewangelii Mateusza. Chodzi o słynną rozmowę Jezusa z faryzeuszami o małżeństwie:    

> Wtedy przystąpili do Niego faryzeusze, chcąc Go wystawić na próbę, i zadali Mu pytanie: «Czy wolno oddalić swoją żonę z jakiegokolwiek powodu?» On odpowiedział: «Czy nie czytaliście, że Stwórca od początku stworzył ich jako mężczyznę i kobietę? I rzekł: Dlatego opuści człowiek ojca i matkę i złączy się ze swoją żoną, i będą oboje jednym ciałem. A tak już nie są dwoje, lecz jedno ciało. Co więc Bóg złączył, niech człowiek nie rozdziela». Odparli Mu: «Czemu więc Mojżesz polecił dać jej list rozwodowy i odprawić ją?» Odpowiedział im: «Przez wzgląd na zatwardziałość serc waszych pozwolił wam Mojżesz oddalać wasze żony; lecz od początku tak nie było. A powiadam wam: Kto oddala swoją żonę - chyba w wypadku nierządu - a bierze inną, popełnia cudzołóstwo. I kto oddaloną bierze za żonę, popełnia cudzołóstwo».    
Rzekli Mu uczniowie: «Jeśli tak ma się sprawa człowieka z żoną, to nie warto się żenić». Lecz On im odpowiedział: «Nie wszyscy to pojmują, lecz tylko ci, którym to jest dane. Bo są niezdatni do małżeństwa, którzy z łona matki takimi się urodzili; i są niezdatni do małżeństwa, których ludzie takimi uczynili; a są i tacy bezżenni, którzy dla królestwa niebieskiego sami zostali bezżenni. Kto może pojąć, niech pojmuje!»      
(Mt 19, 3-12)    

Głównie fragment ten przytaczany jest w obronie celibatu. Jednak jak rozumieć ten fragment w kontekście historycznym?    
Fragment jednoznacznie mówi o nierozerwalności małżeństwa, co było bardzo postępowe ze względu na powszechną praktykę społeczeństwa żydowskiego, dotyczącą rozwodów (odesłanie żony było bardzo proste). Poza tym przykazanie „nie cudzołóż” rozumiano inaczej względem kobiet i mężczyzn. Dla kobiety każdy stosunek pozamałżeński był uznany za cudzołóstwo, dla mężczyzny tylko ten, który dotyczył żony innego mężczyzny. Jeśli kobieta była niezamężna, stosunek seksualny był dozwolony. Wiązało się to z przeświadczeniem, że kobieta jest własnością mężczyzny, więc stosunek z mężatką był czymś w rodzaju przestępstwa wobec własności prywatnej.    
Znając ten kontekst następny fragment, który jest kontynuacją poprzedniej rozmowy rysuje nam się zupełnie inaczej. Uczniowie nie byli zadowoleni z tego, co Jezus powiedział, ponieważ prawo pozwalało oddalić żonę praktycznie bez większego powodu i wziąć inną. Ich protest Jezus skomentował słowami: „nie wszyscy to pojmują…”. Słowa użyte we fragmencie: „niezdatni do małżeństwa” oraz „bezżenni” są nieadekwatne, ponieważ zastąpiły słowo greckie eunuchoi, które ma inny odpowiednik (eunuchy, trzebieńcy).      
Mamy tutaj osoby, które (w myśl całego kontekstu wypowiedzi) zrezygnowały z cudzołóstwa, czyli ponownego małżeństwa. Odpowiedź Jezusa nie mogła przecież dotyczyć pytania, którego mu nie zadano.     

Klemens Aleksandryjski, jeden z najsławniejszych, pierwszych Ojców Kościoła, oskarżył gnostyka Bazylidesa, o przeinaczenie powyższego fragmentu ewangelii. Bezylides zinterpretował fragment, jako pochwałę bezżenności i celibatu. Klemens uznał to za herezję. Napisał o tym w piśmie Kobierce III i przedstawił argumenty, według których Jezus mówił w ewangelii tylko o rozwodach. Jednak jego stanowisko nie zdobyło szerszego rozgłosu.    

> Odpowiedni fragment Kobierców III: 
Powiadają bezylidianie, że odpowiadając na pytanie apostołów, czy zatem nie jest lepiej nie żenić się, Pan powiedział: "nie wszyscy to pojmują" i tak mniej więcej wykładają te słowa: "Ci którzy ze względu na królestwo niebieskie sami uczynili się niezdolnymi do małżeństwa, podejmują tę decyzję z powodu wynikających dla nich z małżeństwa skutków, gdyż lękają się wysiłków, które wiążą się z zaspokajaniem potrzeb życiowych" (…) Co jednak dotyczy wypowiedzi Jezusa, "nie wszyscy to pojmują"… nie wiedzą oni, że po Jego słowach o liście rozwodowym, niektórzy pytali: "jeśli tak ma się sprawa człowieka z żoną, to nie warto się żenić", i że Pan odpowiedział na to: "nie wszyscy to pojmują (sprawa rozwodów), lecz tylko co, którym jest to dane." Pytający bowiem chcieli wiedzieć tylko to jedynie, czy, gdy kobieta została osądzona i oddalona z powodu nierządu, zezwala on pojąć inną za żonę.        

Orygenes natomiast zinterpretował ten fragment ewangelii w sposób dosłowny i w wieku osiemnastu lat sam się wykastrował. Później przyznał, że nie o to chodziło w wymienionym fragmencie.      

Źródło:    
Diogenes Laertius, _Żywoty i poglądy słynnych filozofów_, VIII    
Uta Ranke-Heinemann, _Eunuchy do raju_, Gdynia 1995.
