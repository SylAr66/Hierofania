---
layout: post
category: article
published: true
title: 'Co z tym diabłem? '
---
## Rozwój wizerunku szatana w chrześcijaństwie. 

### Stary Testament

W księgach _Starego Testamentu_ nie odnajdziemy wizerunku „szatana” jako przeciwnika Boga. Raczej zdaje się on być częścią jego świty. Bóg tak, jak ziemski władca otoczony miał być „niebiańskim dworem”.  
<!--more-->
W Biblii hebrajskiej "szatan" może oznaczać:         
* każdego człowieka, który odgrywał rolę oskarżyciela lub przeciwnika (1 Sm 29,4; 2 Sm 19,22; 1 Krl 5,4; 11,14)          
* Anioła Bożego (Lb 22,32)           
* członka rady Boga (Hi, 1-2; Za 3), działającego z jego rozkazu (1 Krn 21,1)

Związki szatana z Bogiem zostały ukazane w wizji Zachariasza oraz prologu _Księgi Hioba_ (Hi 1, 6-12). W obu fragmentach występuje on jako istota w pełni zależna od Boga, która nie wchodzi z nim w konflikt.

> (Hi 1, 6-12)
Zdarzyło się pewnego dnia, gdy synowie Boży udawali się, by stanąć przed Panem, że i szatan też poszedł z nimi. I rzekł Bóg do szatana: «Skąd przychodzisz?» Szatan odrzekł Panu: «Przemierzałem ziemię i wędrowałem po niej». Mówi Pan do szatana: «A zwróciłeś uwagę na sługę mego, Hioba? Bo nie ma na całej ziemi drugiego, kto by tak był prawy, sprawiedliwy, bogobojny i unikający grzechu jak on». Szatan na to do Pana: «Czyż za darmo Hiob czci Boga? Czyż Ty nie ogrodziłeś zewsząd jego samego, jego domu i całej majętności? Pracy jego rąk pobłogosławiłeś, jego dobytek na ziemi się mnoży.
Wyciągnij, proszę, rękę i dotknij jego majątku! Na pewno Ci w twarz będzie złorzeczył». Rzekł Pan do szatana: «Oto cały majątek jego w twej mocy. Tylko na niego samego nie wyciągaj ręki». I odszedł szatan sprzed oblicza Pańskiego.

> (Zach 3, 1-5)
Potem [Pan] ukazał mi arcykapłana Jozuego, który stał przed aniołem Pańskim, a po jego prawicy stał szatan oskarżając go.[Anioł] Pański tak przemówił do szatana: «Pan zakazuje ci tego, szatanie, zakazuje ci tego Pan, który wybrał Jeruzalem. Czyż nie jest on niby głownia wyciągnięta z pożogi?» 
A Jozue, stojący przed aniołem, miał szaty brudne. I zwrócił się anioł do tych, którzy stali przed nim: «Zdejmijcie z niego brudne szaty!» Do niego zaś rzekł: «Patrz - zdejmuję z ciebie twoją winę i przyodziewam cię szatą wspaniałą». I tak mówił jeszcze: «Włóżcie mu na głowę czysty zawój». I włożyli mu na głowę czysty zawój, i przyodziali go wspaniale. A działo się to w obecności anioła Pańskiego.

Szatan pojawia się jeszcze w _Pierwszej Księdze Kronik_ gdzie jego funkcja może zostać zinterpretowana jako narzędzie bożego gniewu (dla podkreślenia w _Drugiej Księdze Samuela_  zamiast szatana w tej roli występuje sam Bóg).       

> (1 Krn 21,1-2)
Powstał szatan przeciwko Izraelowi i pobudził Dawida, żeby policzył Izraela.  Rzekł więc Dawid do Joaba i do książąt ludu: «Idźcie, a policzcie Izraela od Beer-Szeby aż do Dan i donieście mi, abym znał ich liczbę». 
(2 Sm, 24,1) Jeszcze raz Pan zapłonął gniewem przeciw Izraelitom. Pobudził przeciw nim Dawida słowami: «Idź i policz Izraela i Judę».

### Nowy Testament
Dopiero w _Nowym Testamencie_ możemy zaobserwować przewartościowanie postaci szatana. Szatan przeobraził się w aktywnie działające zło chcące omamić człowieka. Na jego określenie pojawiają się dwa słowa: wywodzące się z hebrajskiego _satanos_ (36 razy) oraz grecki odpowiednik tego słowa, czyli _diabolos_ (37 razy). W zestawieniu ze _Starym Testamentem_ jest to liczba nieporównywalnie większa.            
Święty Piotr w swoim liście uznał diabła za „przeciwnika” chrześcijan. Apostoł Jan stwierdził, że diabeł w grzechu trwał „od początku”. W _Ewangelii Marka_ pełni rolę „władcy złych duchów”. W _Apokalipsie_ szatan został nazwany „smokiem” i „wężem”.       

> (1 P, 5,8) 
Bądźcie trzeźwi! Czuwajcie! Przeciwnik wasz, diabeł, jak lew ryczący krąży szukając kogo pożreć.           
(1 J, 3,8)              
Kto grzeszy, jest dzieckiem diabła,       
ponieważ diabeł trwa w grzechu od początku.         
Syn Boży objawił się po to,        
aby zniszczyć dzieła diabła.           
(Mk 3, 22-27)           
Natomiast uczeni w Piśmie, którzy przyszli z Jerozolimy, mówili: «Ma Belzebuba i przez władcę złych duchów wyrzuca złe duchy».             
Wtedy przywołał ich do siebie i mówił im w przypowieściach: «Jak może szatan wyrzucać szatana? Jeśli jakieś królestwo wewnętrznie jest skłócone, takie królestwo nie może się ostać. I jeśli dom wewnętrznie jest skłócony, to taki dom nie będzie mógł się ostać. Jeśli więc szatan powstał przeciw sobie i wewnętrznie jest skłócony, to nie może się ostać, lecz koniec z nim.Nie nikt nie może wejść do domu mocarza i sprzęt mu zagrabić, jeśli mocarza wpierw nie zwiąże, i wtedy dom jego ograbi.       

Materiał dotyczący losów szatana rozrósł się wraz z rozwojem literatury apokryficznej. W tekstach rozwinięto niektóre wątki dotyczące historii i relacji szatana z Bogiem.        
Za przykład niech posłuży _Pierwsza Księga Henocha_, w której zawierają się rozbudowane rozważania angelologiczne i demonologiczne, nawiązujące do jednego z wersetów _Księgi Rodzaju_ (Rdz, 6, 1-4) dotyczącego życia ludzi przed potopem.         
Dzieła apokryficzne nie tylko dopisały dzieje życia szatana, ale i dodały mu moc, jaką wcześniej nie dysponował. Inne przykłady: _Księga Jubileuszów_, _Testament Dwunastu Patriarchów_, _Życie Adama i Ewy_.

> (Rdz, 6, 1-4)
A kiedy ludzie zaczęli się mnożyć na ziemi, rodziły im się córki.  Synowie Boga, widząc, że córki człowiecze są piękne, brali je sobie za żony, wszystkie, jakie im się tylko podobały. 
Wtedy Bóg rzekł: «Nie może pozostawać duch mój w człowieku na zawsze, gdyż człowiek jest istotą cielesną: niechaj więc żyje tylko sto dwadzieścia lat». A w owych czasach byli na ziemi giganci; a także później, gdy synowie Boga zbliżali się do córek człowieczych, te im rodziły. Byli to więc owi mocarze, mający sławę w owych dawnych czasach.

### Dzieci szatana? I znów Żydzi
W _Ewangelii św. Jana_ napisane zostało o Żydach: „wy macie diabła za ojca i chcecie spełniać pożądania waszego ojca”(J 8,44).       
W _Apokalipsie_ w dwóch miejscach synagoga została nazwana „synagogą szatana” (Ap 2,9; 3,9). **Chryzostom z Antiochii** utrzymywał, że: „Żydzi nie czczą Boga, tylko diabłów tak, że wszystkie święta ich są nieczyste”  Natomiast **św. Hilary z Poitiers**wierzył, iż Żydzi „przed nadaniem Prawa byli opętani przez nieczystego diabła, którego Prawo przepędziło na jakiś czas, ale który wrócił natychmiast po tym, jak odrzucili Chrystusa” .          
Bardzo ważnym punktem w tych rozważaniach jest myśl jednego z Ojców Kościoła, **Ireneusza z Lyonu** (ok. 120-200), który związał śmierć i zmartwychwstanie Chrystusa z odtrąceniem i pokonaniem szatana . Podstawą dla tego przekonania był fragment Listu św. Pawła do Kolosan:

> Kol 2, 11-14): „I w nim też otrzymaliście obrzezanie, nie z ręki ludzkiej, lecz Chrystusowe obrzezanie, polegające na całkowitym wyzbyciu się grzesznego ciała, jako razem z Nim pogrzebani w chrzcie, w którym też razem zostaliście wskrzeszeni przez wiarę w moc Boga, który Go wskrzesił (…) Darował nam wszystkie występki, skreślił zapis dłużny, przygniatający nas nakazami. To właśnie, co było naszym przeciwnikiem, usunął z drogi, przygwoździwszy do krzyża”.

Cytat ten został przytoczony ze względu na ważne sformułowanie - „zapis dłużny obciążający nas nakazami” - które przez ówczesnych teologów miał być podkreśleniem, iż przez grzech pierworodny szatan otrzymał prawo do człowieka.          
Ireneusz z Lyonu przeniósł dogmatykę na grunt prawny stwierdzając, iż człowiek dobrowolnie przeciwstawiając się Bogu oddał się w posiadanie szatanowi. Ofiara bezgrzesznego Chrystusa miała rozciągnąć nad wszystkimi łaskę, ponieważ w myśl prawa szatan zabijając Jezusa przekroczył swoje kompetencje, dlatego możliwe było odebranie mu władzy.Tego typu jurystyczne podejście będzie żywe w średniowieczu. Wymowne w tej kwestii są XIV-wieczne odpisy tzw. _ksiąg procesu szatana_ (być może stworzone stulecie wcześniej).          
Pogląd ten rozwinął **Orygenes** (185-253) twierdząc, że szatan musiał uzyskać ekwiwalent za to, co traci – krew Chrystusa, dlatego ludzie, którzy go uśmiercili byli jego narzędziami (czyli Żydzi). Dlatego stwierdził, że Żydzi: „nigdy już nie powrócą do dawnej świetności. Dopuścili się bowiem najcięższej zbrodni knując spisek przeciwko Zbawicielowi ludzkości”.       
W _Didascalia Apostolorum_, jednym z najstarszych zachowanych dokumentów kościelnych widnieje zarządzenie, by podczas obchodów świąt Wielkanocnych w modlitwie uwzględniać Żydów: „pościć będziecie za naszych braci, którzy okazali nieposłuszeństwo (…). Trzeba nam pościć i płakać nad nimi i nad sądem i nad zniszczeniem kraju (…), ponieważ kiedy Pan nasz przyszedł do ludu Żydowskiego, nie uwierzyli mu kiedy ich nauczał” . Modlitwy za pogan i Żydów była praktykowana aż do IX w.                       
W średniowiecznej sztuce synagoga była przeciwstawiana kościołowi (jako kobieta z zasłoniętymi oczami). Kolebkę tego poglądu odnajdziemy w dawnych dziełach kaznodziejów Wschodu. **Jan Chryzostom** o synagodze pisał w ten sposób: „nie tylko domem nierządu i teatrem jest, lecz także jaskinią łotrów i legowiskiem dzikich bestii (…) żyją dla swego brzucha, a pragną tylko rzeczy doczesnych. Rozpusta i bezgraniczna pożądliwość stawia ich pośród wieprzy i capów”.

![Katedra w Strasburgu. Ecclesja i Synagoga.JPG]({{site.baseurl}}/img/Katedra w Strasburgu. Ecclesja i Synagoga.JPG)              
*Katedra Najświętszej Marii Panny w Strasburgu. Ecclesia i Synagoga (około 1230 rok)*          


Cytaty:       
Biblia Tysiąclecia (wersja online)        
Orygenes, _Przeciw Celsusowi_, Warszawa 1977.       
Źródło:         
K. Zalewska, Książę Ciemności: o średniowiecznych wyobrażeniach szatana, Warszawa 1996.     
_Słownik wiedzy biblijnej_, red. B. Metzger, M. Coogan, Warszawa 1997.                   
L. Poliakov, _Historia antysemityzmu. t. I, Epoka wiary_, Kraków 2008.        
J. Trachtenberg, _Diabeł i Żydzi. Średniowieczna koncepcja Żyda a współczesny antysemityzm_, Kraków 2011.
