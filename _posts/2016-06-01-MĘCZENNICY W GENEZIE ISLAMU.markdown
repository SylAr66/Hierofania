---
layout: post
title: 'CZĘŚĆ I: MĘCZENNICY W GENEZIE ISLAMU'
date: {}
published: true
mathjax: false
featured: false
comments: false
modified: '2016-06-01'
---



Koncepcja męczeństwa w islamie jest dość uboga. Prorok Mahomet podczas głoszenia monoteistycznej wiary w jednego Boga Allaha, spotkał się z ostracyzmem, niechęcią i groźbami (mówią o tym sury CVIII, CXI), jednak przed poważniejszymi atakami chroniło go pochodzenie i krewni. Ci, którzy posiadali w Mekce jakąś pozycje i rodzinę, nie musieli obawiać się żadnego prześladowania.

 <!--more-->

Dla chrześcijan podstawą wiary jest męczeńska śmierć Jezusa na krzyżu. Natomiast w islamie, fizyczne cierpienie Mahometa byłoby niegodne dla posłańca Boga. Chrystus jest uważany za jednego z wybrańców Boga (jak Abraham, Mojżesz, Mahomet) ale odrzucona jest jego męczeńska śmierć. Bycie posłańcem wyklucza możliwość tego, aby człowiek był poniżony czy cierpiał, a tym bardziej, żeby płynęła z tego jakaś pozytywna, zbawcza wartość.
Koran IV:157-158:> _I za to że [Żydzi] powiedzieli: „zabiliśmy Jezusa, syna Marii, posłańca Boga” - podczas gdy oni ani go nie zabili, ani go nie ukrzyżowali, tylko im się tak zdawało. I zaprawdę ci, którzy się różnią w tej sprawie, są z pewnością w zwątpieniu; oni nie mają o tym żadnej wiedzy, idą tylko za przypuszczeniem; oni go nie zabili z pewnością. Przeciwnie! Wyniósł go Bóg do Siebie!_

## Niewolnicy – pierwsi męczennicy?

W przypadku niewolników, ich przynależność do wyznawców islamu mogła mieć nieprzyjemne konsekwencję. Nie posiadali żadnej prawnej/rodowej ochrony. Byli zdani na łaskę swoich panów.
W podaniach o męczennikach w islamie (nieważne o jaką kategorię męczenników chodzi) **nie spotkamy się z szczegółowymi, obrazowymi opisami cierpień**, tak jak ma to miejsce w chrześcijaństwie.

Jedna z opowieści z okresu działalności Mahometa w Mekce, opowiada historię etiopskiego niewolnika Bilala. Bilal nawrócił się na islam, za co był prześladowany przez swojego pana. Był wystawiany na palące słońce, musiał leżeć na plecach z ciężkim kamieniem na piersi. Jego pan miał mówić: „będziesz tak trwał, aż umrzesz lub wyprzesz się Mahometa i oddasz cześć al-Lat i al-Uzzie*”. Jednak Abu Bakr (jeden z wyznawców Allaha i przyjaciel Mahometa) kupił niewolnika i wyzwolił go. Bilal nie umarł, ale stał się symbolem męczeństwa, ponieważ cierpiał przez wiarę.
Pierwszym męczennikiem, który zginął ze względu na swoją wiarę, była niewolnica Sumijja bint Chajjat. Została pobita i dźgnięta nożem przez Abu Dżahla (wroga muzułmanów z dominującego klanu Kurajszytów).

Prześladowania dotyczyły tylko małej grupy muzułmanów, nigdy nie były wymierzone w wyżej postawionych wiernych. Znany jest tylko jeden przypadek morderstwa z tego powodu. Jednak rodząca się wspólnota czuła się uciśniona i odeszła.
W Koranie pojawia się wzmianka o wczesnomuzułmańskiej wspólnocie, jako ludziach słabych i prześladowanych (IV:76): _> A dlaczego wy nie mielibyście walczyć za sprawę Allacha oraz by ratować słabych mężczyzn, niewiasty i dzieci, którzy powiadają: „Panie nasz, wyprowadź nas z tego miasta, którego ludem są ciemiężcy i daj nam od Siebie przyjaciela i pomocnika"._
Oraz (VIII:27): _> Przypomnijcie sobie, kiedy było was niewielu i w kraju uważano was za słabych i kiedy baliście się, żeby lud was nie oderwał, a On dał wam schronienie i wzmocnił was swoją pomocą i dał wam dobre rzeczy, byście byli wdzięczni._

*dwie najważniejsze boginie w Mekce przed nastaniem islamu. 

## Podłoże historyczne dla męczennika-wojownika
W 622 r. Mahomet i jego wyznawcy wyemigrowali z Mekki i udali się do Medyny ("Wielka Emigracja" czyli Hidżra), której większość mieszkańców wcześniej nawróciła się na islam. I tutaj właśnie pojawia się najważniejsza różnica pomiędzy męczeństwem w islamie, a np. w chrześcijaństwie. Historia islamu nie była pozbawiona doczesnych sukcesów w pierwszych latach istnienia. 

Muzułmanie zdominowali Medynę i mogli stworzyć w niej swoją gminę. Byli na tyle wpływowi i liczni, że Mahomet zdecydował się podjąć walkę z rodzinną Mekką. Usankcjonowane zostało to ową Hidżrą. 
Koran ujmuje to tak (XXII:39-40):_> Wolno walczyć tym, którzy doznają krzywdy – Zaprawdę, Bóg jest wszechwładny, by udzielić im pomocy! - i tym, którzy zostali wypędzeni bezprawnie ze swoich domostw, jedynie za to, iż powiedzieli: „Pan nasz – to Bóg!”. I jeśliby Bóg nie odepchnął ludzi, jednych przy pomocy drugich, to zostałyby zniszczone klasztory i kościoły, miejsca modlitwy i meczety, gdzie często wspomina się imię Boga._ 
Kwestią dyskusyjną jest, czy Hidżra jest „wypędzeniem”, ponieważ muzułmanie sami zdecydowali się odejść z Mekki. Nie zostali z niej usunięci siłą. Jednak według tradycji nie mieli ze sobą swoich majątków, gdyż nie pozwolono im ich zabrać. Okradziono ich.
Ten werset jest bardzo ważny, gdyż on właśnie przedstawia męczennika w wersji islamskiej. **Męczennik w islamie to człowiek poszukujący sprawiedliwości i walczący**. W chrześcijaństwie natomiast męczennik był bierny i poddany.

**Bitwa pod Badr (624 r.).** Muzułmanie zaatakowali karawanę handlową (odcięcie Mekki od handlu było ciosem, który zniszczyłby miasto). Bitwa zakończyła się zwycięstwem muzułmanów, ale karawana uciekła. Później stoczono jeszcze wiele bitew, w których dominowali muzułmanie.

**Bitwa po Uhud (625 r.)** była pierwszą, poważną porażką Mahometa, w której poległo wielu jego najbliższych współpracowników.   

Kolejne bitwy nie przyniosły roztrzygnięcia. By uzyskać przewagę, Mahomet podporządkowywał sobie okoliczne plemiona beduińskie i inne osady, zamieszkałe przez Żydów. Te zabiegi sprawiły, że udało mu się uzyskać wystarczająco duże wpływy, by **pokojowo wejść do Mekki w 630 roku**. Dwa lata później zmarł, jednak zdążył jeszcze rozszerzyć islam na okoliczne plemiona arabskie.
Taka ilość zwycięstw nie była materiałem do stworzenia koncepcji męczeństwa takiej, jaką znamy z chrześcijaństwa.  

## Szahid – geneza
Słowo _szahid_ (_szuhada_ w l.mn.) w Koranie pojawia się przede wszystkim w znaczeniu „świadek”, czyli muzułmanin jest „świadkiem” przeciwko/wobec/dla innych grup:  
(XXII:78) > _I bądźcie gorliwi w walce za sprawę Boga gorliwością, na jaką On zasługuje! On was wybrał i nie uczynił żadnej trudności w waszej religii, religii waszego ojca Abrahama. On nawał was muzułmanami, niegdyś i obecnie, aby Posłaniec był świadkiem dla was i abyście wy byli świadkami dla ludzi. Odprawiajcie więc modlitwę! Dawajcie jałmużnę! I trzymajcie się mocno Boga!
Z jednej strony „świadek” ma być aktywny, czyli być świadectwem dla innych, ale i ma być również świadkiem przeciw innym na Sądzie, jak w wersie (II:143): W ten sposób My uczyniliśmy was narodem znajdującym się pośrodku, abyście byli świadkami dla ludzi i aby Posłaniec [Mahomet] był świadkiem dla was_,    
Lub w innym wersie (XLVIII:28): _> On, który wysłał swego proroka z drogą prostą i religią prawdy, aby jej dać wyższość nad wszelką religią! A Bóg wystarczy jako świadek!_  

To były przykłady użycia słowa _szahid_ w znaczeniu „świadek”. W Koranie występują jeszcze niejasny fragment, w których słowo to może odzwierciedlać sens męczeński. Ów fragment stał się bardzo ważny w późniejszym islamie, gdy rozwijała się koncepcja męczeńska:   
III:138-143: > _To jest wyjaśnienie dla ludzi, droga prosta i napomnienie dla bogobojnych. I nie słabnijcie, i nie smućcie się; wy będziecie górą, jeśli jesteście wierzącymi! Jeśli boli was jakaś rana, to podobna rana boli innych ludzi. Takie dni zmieniamy kolejno wśród ludzi, żeby Bóg poznał tych, którzy wierzą, i wziąć spośród was światków [szuhada] – a Bóg nie kocha ludzi niesprawiedliwych – i aby oczyścił tych, którzy wierzą, i unicestwił niewiernych. Czy sądzicie, że wejdziecie do Ogrodu, zanim jeszcze Bóg uzna tych spośród was, którzy się zmagali w walce, i pozna tych, którzy są wytrwali? Wy życzyliście sobie śmierci, zanim ją spotkaliście. Teraz już ją ujrzeliście i będziecie na nią patrzeć._
Według tradycji, fragment ten pochodzi z czasów przegranej bitwy pod Uhud. Pojawia się tam odniesienie do raju i życzenie śmierci, które kieruje nas w stronę męczeństwa. Jednak jeśli podążać za tradycją, to celem tego ustępu było podniesienie na duchu przegranych muzułmanów, a nie promowanie męczeństwa. Jest to jedynie ukazanie poległych, jak zasłużonych dla islamu. 

## Gdzie szukać dżihadu?
Kolejny werset (również związany z bitwą pod Uhud) jest istotny dla całej późniejszej koncepcji męczeństwa (III:169-170): _> I nie uważajcie tych, którzy zostali zabici na drodze Boga, za umarłych. Przeciwnie, oni są żyjący! Oni u swego Pana otrzymują zaopatrzenie, radując się tym, co im dał Bóg za Swojej łaski. I oni radują się na myśl o tych, którzy z nimi nie połączyli się i pozostawali w tyle, ponieważ oni nie doznają żadnego strachu i nie będą zasmuceni._   
Pierwsze zdanie: _I nie uważajcie tych, którzy zostali zabici na drodze Boga, za umarłych,_ na stałe związało się z późniejszym pojęciem **dżihadu** (święta wojna podejmowana w obronie islamu). **Koraniczna wykładnia dżihadu pojawia się w surach VIII i IX**. We wczesnym islamie dżihad jako taki, nie funkcjonował.  
Sura VIII miała powstać po bitwie pod Badr i miała pokazać, że Allah sam bierze udział w walce. Bóg pozwolił muzułmanom wygrać: _tak, żeby utwierdzić prawdę, a zniweczyć fałsz, chociażby to było nienawistne dla grzeszników, albo: to nie wy ich zabijaliście, lecz Bóg ich zabijał. To nie ty rzuciłeś, kiedy rzuciłeś, lecz to Bóg rzucił; aby doświadczyć wiernych doświadczeniem pięknym, pochodzącym od Niego_. W innym fragmencie pojawia się wzmianka, iż muzułmanie dzięki wsparciu Boga mogą pokonać nawet o wiele liczniejszy oddział (VIII:65-66): _> O proroku, Allah jest dla ciebie Wystarczający oraz dla tych, którzy spośród wiernych idą za tobą. O proroku, ponaglaj wiernych do walki. Jeśli będzie was dwudziestu wytrwałych, pokonają dwie setki, a jeśli będzie was stu, pokonają tysiąc tych, którzy nie wierzą, albowiem są ludem, który nie rozumie._
Fundament pojęcia dżihadu pojawia się w surze IX:111:_> Zaprawdę, Bóg kupił u wiernych ich dusze i ich majątki, w zamian za co otrzymają Ogród. Oni walczą na drodze Boga i zabijają i są zabijani, zgodnie z Jego prawdziwą obietnicą w Torze, Ewangelii i Koranie. A kto wierniej wypełnia swoje przymierze aniżeli Bóg? Cieszcie się więc z handlu, jaki z Nim zrobiliście! To jest osiągnięcie ogromne!_
Dalsze części sury IX mówi o tym, z jakimi ludami można walczyć, jakie są ku temu podstawy, albo w jaki sposób muzułmanie powinni traktować swoich krewnych, którzy nie są przychylni islamowi.
