---
layout: article
category: article
published: false
title: 'Historia prześladowań Żydów. Część I: Starożytność'
---
W źródłach starożytnych aż do III w. p.n.e. nie natkniemy się na szczególne napięcia między Żydami, a ludnością zhellenizowaną. Wiele ośrodków Żydowskich uległo wpływom kultury greckiej, choć nie były one tak silne, jak w przypadku innych grup etnicznych. Najsilniej narażone na hellenizacje były diaspory (gr. „rozproszenie”). Obok upowszechniania się w nich języka greckiego, Żydzi często przyjmowali greckie imiona, oraz wielokrotnie używali greckich gatunków literackich.        
Między innymi Demetriusz, żydowski autor dzieła chronograficznego w końcu III w. p.n.e. naśladował wzorzec stworzony przez Eratostenesa, chcąc wykazać, że historia Żydów i ich mądrość są starsze i wobec tego czcigodniejsze od historii i filozofii greckiej.     
Pierwsze podania autorów greckojęzycznych dotyczące sekty Mojżeszowej są im przychylne. **Hekatajos z Abdery przedstawiał ich jako filozofów znających bezosobowego Boga**, uznających władzę kapłanów – strażników prawa.    

## AUTORZY STAROŻYTNI O ŻYDACH
Jednak już **w II w. p.n.e. zaczynają dominować wrogie postawy** względem żydowskiej religii, między innymi Mananes mówił o kulcie osła w świątyni jerozolimskiej. **Nieprzychylny ton względem Żydów pojawił się wraz z rozpowszechnieniem bajek egipskich**. Dzieło Józefa Flawiusza _Przeciw Apionowi_ przekazuje ówcześnie krążące historie.       
**Kapłan egipski Menanton stworzył swoją wersje _Księgi Wyjścia_**, w której ukazał Żydów, jako trędowatych, których Egipcjanie wygnali ze swojego kraju:    
„Uradowany tym król kazał zgromadzić wszystkich fizycznie upośledzonych (…) i zesłać ich do kamieniołomów znajdujących się na wschód od Nilu, aby tam pracowali w odosobnieniu od innych Egipcjan. Wśród nich – wedle Manetosa – znajdowało się kilku uczonych kapłanów dotkniętych trądem” .         
Więźniowie zostali uwolnieni, a kapłan z Heliopolis, Osarsif został ich wodzem, przyjął imię „Mojżesz” i ustanowił prawa niezgodne z egipskimi, zbezcześcił świątynie i zabił święte zwierzęta. Silnie podkreślona w tej historii jest „nieczystość” (trąd) samego kapłana, jak i jego towarzyszy: „sam zaś dobrawszy sobie jako towarzyszy innych kapłanów, oraz pewnych, jak on, nieczystych” . Jest to ważna kwestia, biorąc pod uwagę późniejsze, średniowieczne skojarzenie Żydów z trędowatymi.         
Wśród zarzutów, często powtarzanych przez autorów starożytnych (Diodor Sycylijski, Filostratos, Tacyt, Pompejusz Trogus, Juwenalis) była żydowska aspołeczność. Józef Flawiusz w swoim dziele przytacza poglądy propagowane przez Lizymacha: „Mojżesz (...) przykazał im nikomu nie okazywać życzliwości, nie udzielać rad najlepszych, lecz jak najgorszych, burzyć wszystkie napotkane przybytki i ołtarze bogów”.          
**W II w. p.n.e. Żydzi zostali również oskarżenia o składanie Jahwe w ofierze cudzoziemców.** Historie dotyczącą tego rytuału rozpropagował Apion: „u Żydów jest tajemne prawo(…) Porywają cudzoziemca greckiego, tuczą go przez cały rok, po czym wyprowadzają do jakiegoś lasu, zabijają, a ciało jego składają na ofiarę według swoich obrzędów i spożywają mięso z niego. Przy zabijaniu go na ofiarę przysięgają, że pozostaną wrogami Greków, następnie szczątki zabitego człowieka wrzucają do dołu”. Apion twierdził, że Żydzi składali taką ofiarę co roku, Demokryt natomiast uważał, że morderstwa dokonywano co siedem lat.       Oskarżenia o rytualne mordy również pojawiły się w średniowieczu, jednak były inaczej umotywowane, o czym w innych artykułach.       

Cytaty: Józef Flawiusz, _Przeciw Apionowi_, Warszawa, 1996, s. 57-58 

## WŁADZE IMPERIUM
Władcy Rzymscy nie przejawiali względem Żydów uprzedzeń, traktowali ich w podobny sposób jak pozostałą ludność, która znalazła się na terenie imperium. Co często się podkreśla, **Żydzi byli zwolnieni ze składania ofiar cesarzom**. Jednak nie był to wyjątkowo znaczący przywilej.       
Sam kult władców nie był obowiązkowy, przedstawiciele różnych grup społecznych uczestniczyli w nim w różnym stopniu. Odgrywał ważną rolę w armii, natomiast zaangażowanie chłopów w czynności kultowa było znikome.      
Pomijając teren Egiptu, **niechęć względem Żydów przejawiała się tylko w czasie powstań**, jak buntu Cyrenejczyków. W 38 r. wybuchły krwawe zamieszki w Aleksandrii skierowane przeciw Żydom. Jednak prefekt Flakkus, sprzyjający prześladowaniom, został wygnany przez cesarza. **W Liście do Aleksandryjczyków cesarz Klaudiusz nawołuje do tolerancji między poganami, a Żydami, choć również nakazał ich wygnać z Rzymu.** Cezar ograniczając możliwości zrzeszana się zrobił wyjątek względem synagogi. W Milecie w ruinach teatru w pierwszym rzędzie widniał napis: „zarezerwowane dla bardzo lojalnych Żydów Cezara Augusta”. Fakt ten nie dziwi biorąc pod uwagę, iż w hierarchii cesarskiej znajdowali się żydowscy senatorowie, legaci, pretorianie, ekwici. Wyjątek stanowi antyżydowski edykt wydany przez Hadriana po powstaniu Bar-Kochby, odnowiony później przez Antoniusza, który ostatecznie jednak przywrócił swobodę wyznania mojżeszowego.

## ŻYDZI A CHRZEŚCIJANIE
Z listów Tacyta i Pliniusza Młodszego wiemy, że w II w. Rzymianie potrafili już odróżnić chrześcijan od Żydów. Zawdzięczać to należy chrześcijańskim apologetom, którzy starali się zerwać wszelkie więzi z Żydami. Chcieli uchodzić za prawowitych obywateli cesarstwa, zwłaszcza po powstaniu Bar-Kochby, które przyniosło wiele negatywnych konsekwencji dla Żydów. Przede wszysykim Żydzi byli postrzegani jako wichrzyciele wszczynający rozruchy.     Przykłady tego zabiegu można odnaleźć już w _Ewangelii Łukasza_, jak i _Dziejach Apostolskich_.      
Przykład:       
> Dz 17,4-10 (…) A także pokaźna liczba pobożnych Greków oraz niemało znamienitych kobiet, uwierzyli i przyłączyli się do Pawła i Sylasa. Wtedy zazdrośni Żydzi, dobrawszy sobie jakieś szumowiny z rynku, wywołali zbiegowisko, podburzyli miasto, naszli na dom Jazona i szukali ich, aby stawić przed ludem. Nie znaleźli ich jednak. Wlekli więc Jazona i niektórych braci przed politarchów, krzycząc: Ludzie, którzy podburzają cały świat, przyszli też tutaj, a Jazon ich przyjął. Oni wszyscy występują przeciwko rozkazom Cezara, głosząc, że jest inny król, Jezus. Podburzyli tłum i politarcha, którzy tego słuchali, ale po wzięciu poręki od Jazona i innych, zwolnili ich.

> Dz 17,13 (...) Gdy Żydzi z Tesaloniki dowiedzieli się, że również w Berei Paweł głosi słowo Boże, przyszli tam, podburzając tłumy i wzniecając rozruchy.

> Dz 18,12-17 (...) Kiedy Gallio został prokonsulem Achai, Żydzi jednomyślnie wystąpili przeciw Pawłowi i przyprowadzili go przed sąd. Powiedzieli: Ten namawia ludzi, aby czcili Boga niezgodnie z Prawem. Gdy Paweł miał już usta otworzyć, Gallio przemówił do Żydów: Gdyby tu chodziło o jakieś przestępstwo albo zły czyn, zająłbym się wami, Żydzi, jak należy, ale gdy spór toczy się o słowa i nazwy, i o wasze Prawo, rozpatrzcie to sami. Ja nie chcę być sędzią w tych sprawach. I wypędził ich z sądu. A wszyscy /Grecy/, schwyciwszy przewodniczącego synagogi, Sostenesa, bili go przed sądem, lecz Galliona nic to nie obchodziło.      

Cytaty: Biblia Tysiąclecia (dostepna online: http://biblia-online.pl/)





