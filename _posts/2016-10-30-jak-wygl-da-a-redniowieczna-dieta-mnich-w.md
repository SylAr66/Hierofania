---
layout: post
category: article
published: true
title: 'Jak wyglądała średniowieczna dieta mnichów? '
---
Jak wyglądała średniowieczna dieta mnichów? Ile dziennie spożywali kalorii? Pierwszym naukowcem, który zajął się tym tematem był Michael Rouche. Badał on zwyczaje żywieniowe francuskich mnichów. Stwierdził on, że mnisi przyjmowali około 6882 kalorie dziennie.     
<!--more-->
Dane dotyczyły bogatego opactwa Saint-Germainpdes-Pres (Paryż) w X wieku. W biedniejszych rejonach mnisi spożywali dziennie około 4700 kalorii. Jednak w późniejszych badaniach dotyczących tego tematu liczba ta została podwyższona do 8000 kalorii albo i w niektórych przypadkach, 10000 kalorii dziennie.    
Mnisi jadali ogromną liczbę słodkich wypieków. W tej kwestii nie było praktycznie żadnych ograniczeń. I tak, na przykład **w opactwie Cluny na 300 mnichów przypadało dziennie 470 kilogramów mąki.** Mnisi przede wszystkim piekli słodkie ciasta i bułki, pączki i inne wypieki. **W niektórych klasztorach w Środę Popielcową wydawano mnichom ponad trzynaście kilogramów migdałów**, a w każdy dzień wielkiego postu pieczono ogromne ciasto.        
W średniowieczu wszelkie słodkości nie były uważane za coś gorszącego. Nie było żadnych reguł postnych dotyczących słodyczy. Grzeszną przyjemnością było natomiast spożywanie mięsa. Mięso uważane było za afrodyzjak. **Niektórzy teologowie przestrzegali, aby nie spożywać ani mięsa, ani mleka, jaj czy ryb, ponieważ wyzwalały niekontrolowany popęd seksualny.**    
Jednak nie każde mięso to „mięso” w sensie teologicznym. Otóż istniała pewna różnica pomiędzy zwierzętami czteronożnymi, a ptactwem i rybami. W _Księdze Rodzaju_ zostało bowiem napisane:    

> Potem Bóg rzekł: «Niechaj się zaroją wody od roju istot żywych, a ptactwo niechaj lata nad ziemią, pod sklepieniem nieba!» Tak stworzył Bóg wielkie potwory morskie i wszelkiego rodzaju pływające istoty żywe, którymi zaroiły się wody, oraz wszelkie ptactwo skrzydlate różnego rodzaju. Bóg widząc, że były dobre, pobłogosławił je tymi słowami: «Bądźcie płodne i mnóżcie się, abyście zapełniały wody morskie, a ptactwo niechaj się rozmnaża na ziemi».      
 I tak upłynął wieczór i poranek - dzień piąty. Potem Bóg rzekł: «Niechaj ziemia wyda istoty żywe różnego rodzaju: bydło, zwierzęta pełzające i dzikie zwierzęta według ich rodzajów!» I stało się tak. (1,20-24)   

Ptaki oraz ryby zostały stworzone w innym dniu niż zwierzęta czteronożne, dlatego też mnisi nie traktowali ich jako tego samego rodzaju mięsa. Nie były częścią klasztornych reguł.     
Oczywiście były jeszcze wyjątki, które pozwalały spożywać mnichom mięso czworonogów. _Reguła świętego Benedykta_ pozwala spożywać mięso chorym, starcom czy dzieciom, a także podczas przyjmowania ważnych gości.    

> Mięsa natomiast zwierząt czworonożnych nie powinien nikt w ogóle jadać oprócz chorych, którzy są szczególnie osłabieni.  

> Chociaż ludzie mają wrodzoną sobie naturalną skłonność okazywania miłosierdzia zarówno starcom jak i dzieciom, powinien ich jednak osłaniać także autorytet Reguły. Należy zawsze brać pod uwagę ich słabość. Surowych przepisów Reguły w sprawie pożywienia nie można w żadnym przypadku do nich stosować. Trzeba ich traktować z życzliwością i pozwolić na jedzenie przed wyznaczonym czasem. 

> Ze względu na gościa przełożony może post naruszyć, chyba że jest to dzień szczególnego postu, którego nie godzi się łamać.   

Ilość słodyczy, którą spożywali mnisi była tak duża, że wszyscy w końcu tracili uzębienie. Dlatego też mięso, które jedli musiało być całkowicie rozgotowane. W _Regule świętego Benedyka_ pojawia się odpowiedni zapis:   

> (…) wystarczą dla każdego stołu - biorąc pod uwagę niedomagania różnych braci - dwie potrawy gotowane, aby ten, kto jednej jeść nie może, posilił się drugą. Tak więc dwie potrawy gotowane powinny wystarczyć wszystkim braciom; jeśli są także owoce albo świeże jarzyny, można dodać i trzecią.    

Jedną z tych potraw była najczęściej owsiana papka, którą mógł zjeść każdy bezzębny mnich.    
Ważnym elementem diety mnicha było również wino. **Wina mnisi pili bardzo dużo. W różnych klasztorach było to od 1,5 do nawet 4 litrów wina na głowę.** W niektórych klasztorach stosowano ograniczenia, jednak nie były one zbyt rygorystyczne, ponieważ w średniowieczu uważano wino za lekarstwo, a nie używkę. Piwo natomiast było uważane za coś tak powszechnego, że nie było żadnych norm dotyczących jego spożycia.     

Źródło:   
Hans Conrad Zander, _Dlaczego mnisi byli grubasami?_, Kraków 2008.
