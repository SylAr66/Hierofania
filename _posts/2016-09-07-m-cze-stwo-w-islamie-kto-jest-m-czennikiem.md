---
layout: post
category: article
published: false
title: 'MĘCZEŃSTWO W ISLAMIE. KTO JEST MĘCZENNIKIEM? '
---

"Kto jest męczennikiem"? Wbrew pozorom nie jest to tak oczywiste, jak się wielu osobom wydaje. Otóż męczennikiem może zostać każdy. I wcale nie potrzebuje do tego śmierci w boju.  

Męczeństwo w Koranie potraktowane jest marginalnie. Zmienia się to dopiero w hadisach, dlatego mam zamiar od razu przejść do tego zagadnienia (polecam wcześniejsze artykuły dotyczące męczenników muzułmańskich).
## HADISY
Główny nacisk w hadisach został położony na to, iż **tylko Bóg może orzec, czy dana osoba została męczennikiem**, choć pojawiają się pewne elementy, które mogą pomóc w sprawdzeniu czy dana osoba zginęła jako męczennik.         
Z tekstów hadisów wynika, że każdy mógł zostać męczennikiem. Każdy, kto poniósł godną śmierć (nie ważne czy w boju czy we własnym łóżku). Śmierć w bitwie, która wydaje się głównym wyznacznikiem męczeństwa w Islamie, dość szybko spadła na drugi plan. Jeden z XV-wiecznych uczonych zebrał wszystkie tradycje z hadisów i zapisał:

> Posłaniec Boga [Mahomet] powiedział: Bóg najwyższy ustanowił nagrodę [dla męczennika] zgodnie ze Swoim zamiarem. Co zaliczacie do okoliczności męczeństwa? Odpowiedzieli: śmierć na drodze Boga [dżihad]. Posłaniec Boga rzekł: Istnieje siedem kategorii męczenników innych niż ci, którzy zostali zabici na drodze Boga. Ten kto umiera z powodu dolegliwości żołądka, jest męczennikiem, ten kto tonie, jest męczennikiem, ten, kto **umiera od zarazy**, jest męczennikiem, ten, który **ginie pod gruzami domu**, jest męczennikiem, ten, kto **umiera w ogniu**, jest męczennikiem, ten który umiera od zapalenia opłucnej i **kobieta, która umiera przy porodzie**, jest męczennikiem (Dżalal ad-Din as-Sujuti)

**Zmarli od zarazy.** Tradycja ta pojawiła się około roku 540 n.e., gdy ziemie Żyznego Półksiężyca pustoszyła zaraza. Zaraza nazywana „plagą z Emmaus” uśmierciła znaczną część muzułmańskiej armii (637, Syro-Palestyna). Według tradycji: „kto umiera przebity nożem, albo od zarazy jest męczennikiem”.        
Najprawdopodobniej ta tradycja wykształciła się po to, aby zapobiec ucieczce muzułmanów z zarażonych terenów, ponieważ mogliby w ten sposób rozprzestrzenić zarazę na inne rejony i społeczności.          
**Utonięcie.** Uznanie utonięcia jako śmierci męczeńskiej, mogło być skierowane do wojowników, którzy utonęli podczas morskich bitew, albo podczas przepraw przez rzeki. Dotyczyć mogło to również ludzi, którzy pomagali wojownikom, ale sami nie walczyli.

Pozostałe kategorie raczej związane są z osiadłym trybem życia i tragicznymi wypadkami, niż z wojną. Dominacja islamu na terenach arabskich sprawiała, że o wiele częściej ludzie umierali z powodu niebezpieczeństw związanych z życiem codziennym, niż w wyniku zbrojnego napadu. Późniejsza tradycja jeszcze bardziej rozszerzyła kategorie męczeńską. Znaleźli się tam: podróżnicy, którzy umarli z dala od swego domu; ludzie, którzy umarli od gorączki; wojownik, który ruszając w bój został zrzucony z konia i zginął; ci którzy strzegą granicy islamu; mężczyzna/kobieta którzy umierają podczas obrony swojej posiadłości; człowiek pożarty przez dzikie zwierzę; ktoś, komu odmówiono sprawiedliwości i z tego powodu umiera; człowiek który umiera z powodu króla, którego chciał sprowadzić na dobrą drogę; ktoś, kto został ukąszony przez jadowite stworzenie; ten, kto umiera z miłości; ten, kto umiera od choroby morskiej, albo innej choroby.            
Ale to wcale nie koniec! W dalszej kolejności męczennikami mogą zostać: kobiety, które powstrzymały się od zazdrości; ci, który powiedzą: „O Boże, pobłogosław mnie w godzinie mojej śmierci i tego, co nastąpi po mojej śmierci”, a potem umrą; każdy kto modli się przed świtem; osoba, która pości trzy dni w każdym miesiącu i nie zapomina o modlitwach; każdy student (ponieważ poszukuje wiedzy) i umiera; każdy sprawiedliwy kupiec, który umiera; ci, którzy dostarczają żywność do miast nadgranicznych; mężczyźni sprawiedliwie traktujący swoje żony i dzieci; ten, kto jest życzliwą osobą i sprawiedliwym nadzorcą miejskim (_muhtasibem_).        
Nieco późniejsze tradycje dodają również osoby, które umarły podczas dokonywania rytualnej ablucji w śniegu, albo osoba która umiera podczas wizyty u fryzjera, by ogolić głowę przed hadżdżem.         
No i najważniejsze. **Męczennikiem może być każdy wierny, który umrze.** Dalsi męczennicy to ludzie, którzy pobłogosławią Mahometa sto razy; ten, kto czyta surę ad-Haszr (LIX); ten kto umrze w dzień modlitwy – piątek; ten, kto szczerze poprosi Boga o to, by zostać męczennikiem, a potem umrze (bez stawania do bitwy) we własnym łóżku.          

## Literatura dżihadu (męczennicy-wojownicy)
Tak zwana, „literatura dżihadu”, która w większości wyszła spod piór Ibna al-Mubaraka i Abu Ishaka al-Fazariego (VIII wiek), wyjaśnia wiele kwestii, których Koran nie porusza.         
Najstarszy komentarz dotyczący męczeństwa brzmi następująco:       

> Zabici [w dżihadzie] należą do trzech typów mężczyzn: wierzący, który walczy na drodze Boga, poświęcając własne życie i majątek, tak jak wtedy, gdy spotyka wrogów [w bitwie] i walczy z nimi, aż zostaje zabity. To sprawdzony męczennik (szahid) [i przebywa] w obozie Boga u stóp jego tronu. Prorocy nie przewyższają go [w zasługach], a jedynie w poziomie proroctwa.
Następnie wierzący popełniający występki i grzechy wobec siebie samego, który walczy na drodze Boga poświęcając własne życie i majątek, tak jak wtedy, gdy spotyka wrogów [w bitwie] i walczy z nimi, aż zostaje zabity. To oczyszczenie zmywa jego występki i jego grzechy – oto jak miecz zmywa grzechy! - i zostanie wpuszczony do nieba przez którąkolwiek bramę zapragnie...
[Wreszcie] hipokryta, który walczy na drodze Boga, poświęcając własne życie i majątek, tak jak wtedy, gdy spotyka wrogów [w bitwie] i walczy z nimi, aż zostaje zabity. Ów [człowiek] jest w piekle, gdyż miecz nie zmywa hipokryzji. ( Ibna al-Mubaraka)

**Prawdziwy męczennik/ca musi mieć czyste intencję** (zwłaszcza w ostatnich chwilach życia).
**Prawdziwy męczennik nie walczy dla sławy, dla świata doczesnego i jego dóbr, ale tylko po to, by wywyższyć słowo Boga.** Jest to zgodne z Koranem (np. IX:41) _Idźcie, kto lekki lub ciężki, i starajcie się swoim bogactwem i swoim życiem dla sprawy Allaha. To jest dla was najlepsze, gdybyście tylko wiedzieli._ (por. Ew. Mt 6,2).          

Na podstawie:          
David Cook, _Męczeństwo w islamie_, Wydawnictwo Uniwersytetu Jagiellońskiego, Kraków 2009.







