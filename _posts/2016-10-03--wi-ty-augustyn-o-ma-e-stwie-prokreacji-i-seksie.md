---
layout: post
category: article
published: false
title: 'Święty Augustyn o małżeństwie, prokreacji i seksie'
---
> „Bez jakiejkolwiek przyjemności cielesnej został spłodzony i poczęty Chrystus i dlatego pozostał wolny także od wszelkiego splamienia przez grzech pierworodny”       
(Święty Augustyn, _Enchiridion ad Laurentium de fide et spe et caritate__)       
<!--more-->

## Akt seksualny w raju       
Według teologii Augustyna grzech pierworodny rozprzestrzenia się na ludzi poprzez akt seksualny, bez którego nie można urodzić dziecka. Dlatego też każde dziecko ma już w sobie grzech pierworodny, który może zmazać dopiero poprzez bożą łaskę. Wywnioskował to z lektury jednego z fragmentów Księgi Rodzaju, gdzie napisane zostało, że po zjedzeniu owocu zakazanego pierwsi ludzie uczynili dla siebie przepaski biodrowe. Augustyn stwierdził, że miejsce, które zakryli, było miejscem, w którym znajdował się grzech pierworodny.       
> Rdz 3, 7-10:      
A wtedy otworzyły się im obojgu oczy i poznali, że są nadzy; spletli więc gałązki figowe i zrobili sobie przepaski.      
Gdy zaś mężczyzna i jego żona usłyszeli kroki Pana Boga przechadzającego się po ogrodzie, w porze kiedy był powiew wiatru, skryli się przed Panem Bogiem wśród drzew ogrodu. Pan Bóg zawołał na mężczyznę i zapytał go: «Gdzie jesteś?» On odpowiedział: «Usłyszałem Twój głos w ogrodzie, przestraszyłem się, bo jestem nagi, i ukryłem się».     

W późniejszym okresie swojej analizy teologicznej Augustyn stwierdził, że **to przyjemność płynąca z seksu jest przyczyną rozprzestrzeniania się grzechu pierworodnego, a nie seks jako taki**(w przeciwieństwie do biskupa Grzegorza Nysseńczyka czy biskupa Jana Chryzostoma). Stwierdził, że przed grzechem pierworodnym seks pozbawiony był przyjemności, dlatego też nie był niczym złym. To właśnie przez przyjemność seksualną kobiety mają „rodzić w bólu” (Rdz 3,16).      
> **Ta zdolność rozmnażania się, choć nie została zniweczona przez grzech, jednakowoż nie jest taka, jaka byłaby, gdyby nikt nie zgrzeszył.** Odkąd bowiem człowiek, który znajdował się we czci, po grzechu zrównany został z bydlętami, zaczął rodzić podobnie do nich. A jednak nie zgasła w nim całkowicie pewna jak gdyby iskierka rozumu, sprawiająca, że został stworzony na obraz Boży.      

> I dalej:      
(…) Prawie każde ostre i przezorne myślenie jest tłumione. A jaki przyjaciel mądrości i świętych radości, który żyje w stanie małżeńskim, nie wolałby, gdyby było to w jego mocy, płodzić dzieci bez takiej przyjemności, tak by w trakcie tej czynności płodzenia potomstwa powołane do tego członki w taki sam sposób były posłuszne jego duchowi, jak pozostałe służące swym poszczególnym zadaniom, a więc nie z podniety gorącej rozkoszy, lecz wprawione w ruch na skinienie woli.

> I na koniec dość dziwny fragment:      
Są na przykład tacy, którzy poruszają uszami, bądź każdym z osobna, bądź obu naraz. Są tacy, którzy nie ruszając głowa, zsuwają ku czołu całe owłosienie głowy, i znowuż je podnoszą, gdy chcą. Są tacy, którzy po połknięciu niewiarygodnej liczby różnych rzeczy mogą, lekko naciskając żołądek, wydostać z niego, niby z worka, każdą dowolną rzecz w nienaruszonym stanie (…) skoro więc teraz pewnym ludziom, choć wiodącym marne życie doczesne w zepsutym ciele, ciało to okazuje dziwny posłuch co do wielu stanów i ruchów odbiegających od zwykłego zachowania się natury, to z jakiej przyczyny nie mielibyśmy uwierzyć, że przed grzechem nieposłuszeństwa i przed karą skażenia członki ludzkie mogły dla krzewienia potomstwa służyły woli ludzkiej bez żadnej lubieżności? Tak więc człowiek wydany został samemu sobie, gdyż przez upodobanie w sobie opuścił Boga, a nie chcąc być posłuszny Bogu, nie mógł też być posłuszny nakazom własnym.      
(Augustyn, _O Państwie Bożym_)        

Święty Augustyn doszedł do takiego wniosku, gdy zastanawiał się nad tym, dlaczego Bóg stworzył kobietę i umieścił ją w raju obok mężczyzny:            
> **Nie wiem do jakiej pomocy mężczyźnie została stworzona kobieta, jeśli wykluczymy cel prokreacji.** Dlaczego mimo to cel ten się wyklucza, nie rozumiem. Jeśli kobieta nie została dana mężczyźnie do pomocy w rodzeniu dzieci, w takim razie do czego? Może do tego, by razem uprawiali ziemię? W takim razie lepszą pomocą dla mężczyzny byłby mężczyzna. To samo tyczy się pociechy w samotności. O ileż przyjemniejsze jest życie i rozmowa, gdy mieszkają ze sobą dwaj przyjaciele niż mężczyzna i kobieta.       
(Augustyn, _De Genesi ad litteram_)      

Ta wypowiedz Augustyna była przytaczana przez kolejnych uczonych Kościoła. Przede wszystkim przez Tomasza z Akwinu. Praktycznie aż do dzisiaj wielu duchownych głosi to, że kobieta powinna jedynie zajmować się dziećmi i domem.      


## Dlaczego kobieta zmarła w ciąży nie może być pochowana na chrześcijańskim cmentarzu?   

Z poglądów Augustyna wynikało, że kobieta musiała za wszelką cenę urodzić dziecko, ponieważ w innym przypadku skazywała go na wieczne potępienie. Musiał odbyć się chrzest.    
Augustyn opowiedział w jednym z kazań historie kobiety, której dziecko zmarło przed chrztem. Kobieta była tak zrozpaczona, że zaniosła zwłoki dziecko miejsca, gdzie przechowywana była relikwia św. Stefana. Dzięki bożej mocy dziecko ożyło, zostało ochrzczone, po czym zaraz zmarło. Jednym tym razem nie trafiło do piekła.      

Stanowisko Augustyna w kwestii zmarłych dzieci nieochrzczonych było tak mocne, że był wielokrotnie atakowany przez innych uczonych.     
Walkę z Augustynem podjął biskup Eklanum, Julian pisząc:     
> Ty, Augustynie, jesteś daleki od uczuć religijnych, od cywilizowanego myślenia, daleki nawet od zdrowego rozsądku ludzkiego, skoro myślisz, że twój Bóg jest zdolny do popełniania zbrodni przeciw sprawiedliwości, trudnych do wyobrażenia nawet dla barbarzyńców.       
(_Augustinus, opus imperfectum contra Julianum_)      

**Julian nazwał Boga Augustyna “prześladowcą nowonarodzonych, który małe niemowlęta wrzuca w wieczny ogień”.**   
Niestety, Julian skończył swoje życie jako heretyk, zwolennik Pelagiusza i jego teologii duchowości (Pelagianie zostali potępieni na soborze efeskim).     

Teologia Augustyna dotycząca kobiet zmarłych podczas ciąży, albo takich, które urodziły martwe dzieci, miała swoje odbicie w prawie religijnym w wielu rejonach. **Zaczęto praktykować specjalne operacje na ciężarnych, aby pozbyć się z ich ciała nieochrzczonego dziecka.**Inaczej kobieta nie mogła zostać pochowana. Dziecko wycinało się i zakopywano poza obrębem cmentarza.      
**Jeszcze w XII wieku paryski teolog, Johannes Beleth głosił, że w kościele podczas nabożeństwa żałobnego nie może zostać wystawione ciało kobiety ciężarnej, dlatego, że jej dziecko nie zostało ochrzczone.**      

 ## Święty Augustyn, usprawiedliwienie małżeństwa i wielożeństwo     

Augustyn wyliczył trzy „dobra małżeńskie”, które nazywano potem „dobrami usprawiedliwiającymi małżeństwo” (ponieważ ideałem było dziewictwo). Te „dobra” miały moralnie usprawiedliwiać lubieżność, która rodzi się w związku mężczyzny z kobietą.     
Trzy dobra:      
*Dziecko    
*Wierność    
*Nierozerwalność    

> Augustyn napisał:    
Dobro małżeństwa ma trojaką naturę: wierność, potomstwo i sakrament. Wierność nie pozwala, by akt małżeński poza ramami małżeństwa; dobro potomstwa powoduje, że dzieci są przyjmowane z miłością, są właściwie odżywiane i sumiennie wychowywane; sakrament, że małżeństwo nie rozwodzi się, lub że osoba opuszczona nie wchodzi ponownie w związek.      
(_De Genesi ad litteram_)   

Augustyn zagłębił się również w inne problemy małżeńskie. W myśl stwierdzenia, że akt małżeński jest lubieżny, jeśli nie jest czyniony w trosce o potomstwo, należy zapytać: co jeśli tylko jeden z małżonków jest „lubieżny”? Augustyn stwierdził, że żądanie seksu w celu innym, niż prokreacyjny w małżeństwie jest grzechem wybaczalnym. Małżonek, który spełnia wolę drugiego, ale sam nie szuka rozkoszy jest wolny od winy:**„Spełnianie obowiązku nie pociąga za sobą winy, ale żądanie spełnienia tego obowiązku ponad konieczność płodzenia, jest grzechem powszednim”.**       
Małżonek ma obowiązek spełnić powinność małżeńską, ponieważ małżeństwo samo w sobie ma na celu, obok prokreacji, zapobiegać pożądliwości. Odmowa jest grzechem.      

**Jeśli zaś chodzi o samą rolę kobiety w małżeństwie, to jest ona „niewolnicą”.** Augustyn jako wzór idealnej małżonki przedstawiał swoją matkę, Monikę:     
> Służyła – gdy dorosła i wydano ją za mąż – mężowi jak panu (…) Zdrady małżeńskie znosiła tak cierpliwie, że nigdy nie stały się przyczyną nawet sprzeczki między nimi. (…) Wiele mężatek, których mężowie wykazywali łagodniejszą od niego (ojca Augustyna) uosobienie, nieraz w gronie przyjaciółek skarżyło się na swoich mężczyzn; ich twarze zresztą bywały naznaczone haniebnymi śladami uderzeń. Moja matka wtedy, ganiąc ich uszczypliwość, jakby żartem, lecz w istocie poważnie, mówiła, że **skoro wysłuchały niegdyś umowy małżeńskiej, powinny wiedzieć, że stały się służebnicami mężów. Niechże teraz, pamiętając o swej roli, nigdy się zuchwale im nie sprzeciwiają.**      
(Augustyn, _Wyznania XI_)       

Co ciekawe, **Augustyn nie widział w poligynii niczego złego,** choć nie uważał jej za rozwiązanie odpowiednia dla jego czasów. Akceptował je, jako ważny element czasów biblijnych.      
Tak o tym pisał:       
> **Pochwalam raczej wykorzystanie płodności wielu kobiet dla niesamolubnego celu, niż ciała jednej za względu na nią tylko.** Gdyż w pierwszym z tych wypadków zmierza się do korzyści zgodnej z potrzebą tamtych starotestamentowych czasów, w drugim chodzi jedynie o zaspokojenie lubieżności skierowanej na ziemskie przyjemności. Dlatego ci, którym apostoł w **1 Kor 7,6**, z powodu ich niewstrzemięźliwości, **wybaczająco**zezwala na obcowanie cielesne z jedną żoną, znajdują się na niższym stopniu drogi do Boga, niż owi, którzy mimo swych wielu żon dokonują aktu małżeńskiego jedynie w zamiarze spłodzenia potomstwa.      
(Augustyn, _O nauce chrześcijańskiej_)      

Oczywiście chodziło jedynie o mężczyzn, którzy posiadają wiele żon. Kobiety posiadać wielu mężów nie mogły, ponieważ były „służebnicami”:            
> Otóż niewolnik nigdy nie ma kilku panów, natomiast pan ma większą liczbę niewolników. Tak też i my nigdy nie słyszeliśmy, by święte kobiety służyły kilku żyjącym mężom, natomiast czytamy, że wiele świętych kobiet służyło jednemu mężowi. Nie jest to wbrew istocie małżeństwa.       
(Augustyn, _De bono coniugali/Wartości małżeństwa_)      

Dla wyjaśnienia. **W kontrakcie małżeńskim zawieranym w świetle prawa rzymskiego nie istniał zapis określający kobietę, jako podwładną mężczyzny. Taki zapis znajdował się w dokumentach kontraktu małżeńskiego, który uzyskiwało się u biskupa chrześcijańskiego.** Augustyn w swojej retoryce wskazuje tylko na ten dokument.      

Na sam koniec warto powrócić do stwierdzenia Augustyna, że Paweł w Pierwszym Liście do Koryntian „wybaczył” im niewstrzemięźliwości. Chodzi o zdanie: „To, co mówię, pochodzi z wyrozumiałości, a nie z nakazu” (1 Kor 7,6), które Augustyn przeinaczył stwierdzając, że apostoł również uważał małżeństwo za coś gorszego, co trzeba wybaczyć słabym, którzy nie mogą pozostać w stanie dziewiczym. Zignorował przy tym fragment wcześniejszy, mówiący o tym: Mąż niech oddaje powinność żonie, podobnie też żona mężowi. Żona nie rozporządza własnym ciałem, lecz jej mąż; podobnie też i mąż nie rozporządza własnym ciałem, ale żona. Nie unikajcie jedno drugiego, chyba że na pewien czas, za obopólną zgodą, by oddać się modlitwie; potem znów wróćcie do siebie, aby - wskutek niewstrzemięźliwości waszej - nie kusił was szatan” (1 Kor 7,3-5).
Dla dociekliwych: Pierwsze zdanie listu: „Co do spraw, o których pisaliście, to dobrze jest człowiekowi nie łączyć się z kobietą”, nie jest stanowiskiem Pawła, ale powtórzeniem pytania, na które udziela odpowiedzi Koryntianom. Pamiętajmy, to były czasy, w których wierzono, że koniec świata i Królestwo Niebieskie jest już blisko. Problemy Imperium Rzymskiego (gospodarcze, społeczne, kryzys kulturowy) wpływały na takie postrzeganie świata. W Listach Paweł wielokrotnie odpowiada na pytania dotyczące tego, czy był sens robić cokolwiek, skoro już za chwilę nastąpi koniec.   

## Święty Augustyn, manichejczycy i metoda kalendarzykowa









