---
layout: post
category: article
published: false
title: 'Radykalny współczesny Islam, a koncepcja męczeństwa'
---
Męczeństwo nigdy nie stanowiło istotnego elementu religii muzułmańskiej. Większość męczenników była za takich uważana tylko przez jeden odłam/sektę islamu, natomiast przez inne mogli być demonizowani.       
<!--more-->

## Rys historyczny  
Między XIII a XIX w. muzułmanie prowadzili ciągłą ekspansje terytorialną i niekiedy usprawiedliwiali ją „dzihadem” (święta wojna podejmowana w obronie islamu), choć przede wszystkim w grę wchodziły interesy elit rządzących, a nie zapędy religijne. Islam rozprzestrzeniał się bez przeszkód.      
Dopiero w XVII w. pojawił się silniejszy opór na terenach rządzonych przez Europejczyków. Armia Imperium Otomańskiego powoli odstąpiła od murów Wiednia (1680-1683), a rodzące się Imperium Rosyjskie podporządkowywało sobie kolejne tereny Ukrainy i Syberii, na czym ucierpieli wyznający islam Mongołowie i Turkowie (XVI-XIX w.).     
W XIX w. wiele regionów świata muzułmańskiego zostało opanowanych przez kolonizatorów, jak Indie, Afryka Północna, Afryka Wschodnia i Indonezja. 


## Świecki dzihad
W latach 1948-1970 świat muzułmański odzyskał niepodległość, choć nie wiązało się to z końcem obcej władzy i kultury. Arabskie elity nie były zainteresowane „świętą wojną” w jej religijnym wydźwięku. Była nieopłacalna. Dzihad został zepchnięty na margines i ustąpił świeckim dążenia nacjonalistycznym, skierowanym przeciw obcokrajowcom z Europy.      
Nacjonalizm doczekał się jednak elementów męczeńskich. Wiele ruchów nacjonalistycznych i/lub komunistycznych posiadało własne listy męczenników – szuhada, np. Kumar Bharati, Szahadatnama, która upamiętniała tych, którzy walczyli o niepodległość Indii przeciw Brytyjczykom.      
Po wojnie sześciodniowej z Izraelem (1967r.) możemy zaobserwować narodziny politycznego Islamu i zwrot ku dzihadowi. Porażki związane z konfliktami z Izraelem doprowadziły do niechęci i odsunięcia się od świeckich, nacjonalistycznych systemów władzy. Dla przykładu, Arabia Saudyjska po 1973 r. skierowała się w stronę politycznego islamu.       
W tym okresie zaczęły również powstawać traktaty i książki dotyczące dzihadu. Również wtedy powszechne w świecie arabskich stały się _ProtokołyMędrców Syjonu_*, które doprowadziły do powstania teorii, według której istnieje wielki spisek, który ma na celu zniszczenie islamu i wymordowanie wszystkich muzułmanów. W spisku biorą udział chrześcijanie i Żydzi, a w niektórych tekstach również wyznawcy hinduizmu.       

*dokument opisujący rzekome plany osiągnięcia przez Żydów globalnej dominacji. Jak twierdzi większość historyków, Protokoły zostały napisane przez Matwieja Gołowinskiego.      

## Geneza dżihadu antyrządowego
Nacjonalistyczni przywódcy arabscy i muzułmańscy, pomimo, że sprzeciwiali się kolonializmowi panującemu przed latami 50 XX w. byli w większości wykształceni na Zachodzie i mieli świeckie korzenie. Ideałem do jakiego dążyli było wprowadzenie ustroju socjalistycznego w świeckim państwie.       
Starali się naśladować, a potem wyprzedzić Europę. Religia wchodząca do polityki była traktowana wrogo, a w Egipcie, Algierii, Tunezji, Iraku i Syrii reżimy były wrogo nastawiona względem religijnych muzułmanów. W Pakistanie, Indonezji, Iranie i w Afryce, przywódcy dążyli do wprowadzenia socjalizmu. Szariat (prawo religijne oparte na Koranie) jeśli już miał jakąkolwiek moc prawną, to był wykorzystywany tylko w związku ze stanem cywilnym (śluby, rozwody itp.).      
W tym kontekście narodzili się pierwsi przywódcy radykalnego islamu w Egipcie, Pakistanie i Iranie.      

### Egipt
Sajjid Kutb w latach 50 XX w. zaczyna krytykować reżim, określając go słowem dżahili („niewierny”; słowo używane do określenia przedmuzułmańskich społeczności, z którymi walczył Mahomet). Jednak dopiero po straceniu go przez rząd egipski w 1966 r. jego teksty zyskały sławę i stały się podstawą politycznego, radykalnego islamu.    
Kutb uważał męczeństwo za ważny element. Aby go poprzeć wybrał jedną z niewielu historii z Koranu, które można uznać za historie męczeńską – Ludzi Rowu (LXXXV:1-11):     

> W imię Boga, Miłosiernego, Litościwego     
Na niebo, posiadające budowle z gwiazd,     
I Obiecany Dzień,     
I świadka, i tego, któremu dawane jest świadectwo,     
Niechaj przeklęci będą Ludzie Okopów     
Ogień podsycany paliwem -    
Kiedy zasiedli przy nim    
I byli świadkami tego, co uczynili wierzącym.     
A nienawidzili ich tylko za to,    
że ci wierzyli w Allacha, Wszechmocnego, Godnego Chwały    
Do którego należy królestwo niebios i ziemi.    
A jest Allach świadkiem nad wszystkimi rzeczami.     
Na tych, którzy prześladują wierzących mężczyzn i wierzące niewiasty,    
a potem nie okazują skruchy, czeka niechybnie kara Piekła    
i dla nich przeznaczona męka palenia.

W opisie Kutba „Ludzie Rowu” utożsamiali lud oddany Bogu, pośród bezbożnego, globalnego systemu.     
W historii wszyscy Ludzie Rowu giną – ale dla Kutba jest to zwycięstwo godności i odrzucenie grzechu. Zwycięstwo ziemskie nie jest potrzebne, ponieważ sama ofiara jest zwycięstwem nad światem:     
> „Wszyscy ludzie muszą umrzeć, lecz okoliczności ich śmierci są odmienne i zróżnicowane. Nie wszystkim istotom ludzkim dane jest takie powodzenie i nie wszystkie mogą reprezentować tak wysoki standard wiary (…) to Bóg udziela łaski, wybierając spośród Swych sług pewną dostojną grupę, która, choć dzieli śmierć z innymi, wyróżnia się i jest odrębna (…). Ich śmiertelne ciała były palone w ogniu, lecz to nie ogień, a ta nieskazitelna i wyniosła zasada zadecydowała o ich powodzeniu, jeszcze bardziej ich oczyszczając i przemieniając w czyste złoto”.      

Mimo, że męczeństwo odegrała bardzo małą rolę w historii podbojów Mahometa, to w pismach Kutba zajmuje ono centralną pozycję. Starał się również, aby podczas procesu i egzekucji samemu stać się męczennikiem.     

### Pakistan
Abu al-Ali al-Mawdudi swoją pierwszą broszurę wydał jeszcze przed powstaniem państwa Pakistanu (powstało w 1947 r.). Około 1930 r. uważał, że dżihad jest po prostu głoszeniem islamu. Męczeństwo oznaczało prześladowanie misjonarzy. Jednak z drugiej strony uważał, że powinno powstać państwo muzułmańskie, a do tego należy użyć siły. Sam cytował fragment Koranu, w którym prorok Mahomet zostaje zrugany za to, że pozwolił niektórym muzułmanom nie brać udziału w walce (IX:43-45):    
> „Allah usunie złe konsekwencje twego błędu. Dlaczego pozwoliłeś im pozostać w tyle, póki nie dowiedziałeś się i ty również poznałeś kłamców?
Ci, którzy wierzą w Allaha i w Dzień Ostatni nie będą ciebie prosić o zwolnienie ze starań ich bogactwem i ich osobami. Allah dobrze zna tych, którzy wypełniają swe obowiązki wobec niego.
Jedynie ci prosić cię będą o zwolnienie, którzy nie wierzą w Allaha i w Dzień Ostatni i których serca pełne są wątpliwości, a w swej wątpliwości wahają się”.      





